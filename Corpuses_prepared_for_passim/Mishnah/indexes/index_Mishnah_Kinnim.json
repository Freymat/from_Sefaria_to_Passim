{
  "title": "Mishnah Kinnim",
  "categories": [
    "Mishnah",
    "Seder Kodashim"
  ],
  "sectionNames": [
    "Chapter",
    "Mishnah"
  ],
  "lines": [
    {
      "uid": "Mishnah_Kinnim_1",
      "chapter_number": 1,
      "verse_number": 1,
      "start_char": 1,
      "end_char": 347,
      "length": 347,
      "text": "חטאת העוף נעשית למטה, וחטאת בהמה למעלה. עולת העוף נעשית למעלה, ועולת הבהמה למטה. אם שנה בזה ובזה, פסול. סדר קנים כך הוא. החובה, אחד חטאת ואחד עולה. בנדרים ונדבות, כלן עולות. איזהו נדר, האומר הרי עלי עולה. ואיזו היא נדבה, האומר הרי זו עולה. מה בין נדרים לנדבות. אלא שהנדרים, מתו או נגנבו, חיבים באחריותם. ונדבות, מתו או נגנבו, אין חיבים באחריותן:  "
    },
    {
      "uid": "Mishnah_Kinnim_2",
      "chapter_number": 1,
      "verse_number": 2,
      "start_char": 348,
      "end_char": 592,
      "length": 245,
      "text": "חטאת שנתערבה בעולה ועולה בחטאת, אפלו אחד ברבוא, ימותו כלם. חטאת שנתערבה בחובה, אין כשר אלא כמנין חטאות שבחובה. וכן עולה שנתערבה בחובה, אין כשר אלא כמנין עולות שבחובה, בין שהחובה מרבה והנדבה ממעטת, בין שהנדבה מרבה והחובה ממעטת, בין ששתיהן שוות:  "
    },
    {
      "uid": "Mishnah_Kinnim_3",
      "chapter_number": 1,
      "verse_number": 3,
      "start_char": 593,
      "end_char": 844,
      "length": 252,
      "text": "במה דברים אמורים, בחובה ובנדבה. אבל בחובה שנתערבה זו בזו, אחת לזו ואחת לזו, שתים לזו ושתים לזו, שלש לזו ושלש לזו, מחצה כשר ומחצה פסול. אחת לזו ושתים לזו, ושלש לזו, ועשר לזו, ומאה לזו, המעט כשר, בין משם אחד, בין משני שמות, בין מאשה אחת, בין משתי נשים:  "
    },
    {
      "uid": "Mishnah_Kinnim_4",
      "chapter_number": 1,
      "verse_number": 4,
      "start_char": 845,
      "end_char": 1175,
      "length": 331,
      "text": "כיצד משם אחד, לידה ולידה, זיבה וזיבה, משם אחד. משני שמות, לידה וזיבה. כיצד שתי נשים, על זו לידה ועל זו לידה, על זו זיבה ועל זו זיבה, משם אחד. משני שמות, על זו לידה ועל זו זיבה. רבי יוסי אומר, שתי נשים שלקחו קניהן בערוב, או שנתנו דמי קניהן לכהן, לאיזו שירצה כהן יקריב חטאת, ולאיזו שירצה כהן יקריב עולה, בין משם אחד, בין משני שמות:  "
    },
    {
      "uid": "Mishnah_Kinnim_5",
      "chapter_number": 2,
      "verse_number": 1,
      "start_char": 1176,
      "end_char": 1331,
      "length": 156,
      "text": "קן סתומה שפרח ממנה גוזל לאויר, או שפרח בין המתות, או שמת אחד מהן, יקח זוג לשני. פרח לבין הקרבות, פסול ופוסל אחד כנגדו, שהגוזל הפורח, פסול ופוסל אחד כנגדו:  "
    },
    {
      "uid": "Mishnah_Kinnim_6",
      "chapter_number": 2,
      "verse_number": 2,
      "start_char": 1332,
      "end_char": 1498,
      "length": 167,
      "text": "כיצד. שתי נשים, לזו שתי קנים ולזו שתי קנים, פרח מזו לזו, פוסל אחד בהליכתו. חזר, פוסל אחד בחזירתו. פרח וחזר, פרח וחזר, לא הפסיד כלום, שאפלו הן מערבות, אין פחות משתים:  "
    },
    {
      "uid": "Mishnah_Kinnim_7",
      "chapter_number": 2,
      "verse_number": 3,
      "start_char": 1499,
      "end_char": 2081,
      "length": 583,
      "text": "לזו אחת, לזו שתים, לזו שלש, לזו ארבע, לזו חמש, לזו שש, לזו שבע. פרח מן הראשונה לשניה, לשלישית, לרביעית, לחמישית, לששית, לשביעית, חזר, פוסל אחד בהליכתו ואחד בחזירתו. הראשונה והשניה אין להם כלום, השלישית יש לה אחת, הרביעית יש לה שתים, החמישית יש לה שלש, הששית יש לה ארבע, השביעית יש לה שש. פרח וחזר, פוסל אחד בהליכתו ואחד בחזירתו. השלישית והרביעית אין להם כלום, החמישית יש לה אחת, הששית יש לה שתים, השביעית יש לה חמש. פרח וחזר, פוסל אחד בהליכתו ואחד בחזירתו, החמישית והששית אין להם כלום, השביעית יש לה ארבע. ויש אומרים, השביעית לא הפסידה כלום. ואם פרח מבין המתות לכלם, הרי כלם ימותו:  "
    },
    {
      "uid": "Mishnah_Kinnim_8",
      "chapter_number": 2,
      "verse_number": 4,
      "start_char": 2082,
      "end_char": 2183,
      "length": 102,
      "text": "קן סתומה וקן מפרשת, פרח מן הסתומה למפרשת, יקח זוג לשני. חזר, או שפרח מן המפרשת ראשון, הרי כלן ימותו:  "
    },
    {
      "uid": "Mishnah_Kinnim_9",
      "chapter_number": 2,
      "verse_number": 5,
      "start_char": 2184,
      "end_char": 2731,
      "length": 548,
      "text": "חטאת מיכן ועולה מיכן וסתומה באמצע, פרח מן האמצע לצדדין, אחד הלך ואחד הלך, לא הפסיד כלום, אלא יאמר, זה שהלך אצל חטאות, חטאת. וזה שהלך אצל עולות, עולה. חזר לאמצע, האמצעיים ימותו, אלו יקרבו חטאות, ואלו יקרבו עולות. חזר או שפרח מן האמצע לצדדין, הרי כלן ימותו. אין מביאין תורין כנגד בני יונה, ולא בני יונה כנגד תורין. כיצד. האשה שהביאה חטאתה תור, ועולתה בן יונה, תכפל ותביא עולתה תור. עולתה תור, וחטאתה בן יונה, תכפל ותביא עולתה בן יונה. בן עזאי אומר, הולכין אחר הראשון. האשה שהביאה חטאתה ומתה, יביאו היורשין עולתה. עולתה ומתה, לא יביאו היורשין חטאתה:  "
    },
    {
      "uid": "Mishnah_Kinnim_10",
      "chapter_number": 3,
      "verse_number": 1,
      "start_char": 2732,
      "end_char": 2992,
      "length": 261,
      "text": "במה דברים אמורים, בכהן נמלך. אבל בכהן שאינו נמלך, אחת לזו ואחת לזו, שתים לזו ושתים לזו, שלש לזו ושלש לזו, עשה כלן למעלה, מחצה כשר ומחצה פסול. כלן למטן, מחצה כשר ומחצה פסול. חצים למעלה וחצים למטה, את שלמעלה, מחצה כשר ומחצה פסול, ואת שלמטה, מחצה כשר ומחצה פסול:  "
    },
    {
      "uid": "Mishnah_Kinnim_11",
      "chapter_number": 3,
      "verse_number": 2,
      "start_char": 2993,
      "end_char": 3339,
      "length": 347,
      "text": "אחת לזו, ושתים לזו, ושלש לזו, ועשר לזו, ומאה לזו, עשה כלן למעלה, מחצה כשר ומחצה פסול. כלן למטן, מחצה כשר ומחצה פסול. חצין למעלן וחצין למטן, המרבה כשר. זה הכלל, כל מקום שאתה יכול לחלק את הקנין ולא יהו משל אשה אחת, בין מלמעלן בין מלמטן, מחצה כשר ומחצה פסול. כל מקום שאין אתה יכול לחלק את הקנין עד שיהו משל אשה אחת, בין מלמעלן בין מלמטן, המרבה כשר:  "
    },
    {
      "uid": "Mishnah_Kinnim_12",
      "chapter_number": 3,
      "verse_number": 3,
      "start_char": 3340,
      "end_char": 3502,
      "length": 163,
      "text": "חטאת לזו, ועולה לזו, עשה כלן למעלן, מחצה כשר ומחצה פסול. כלן למטן, מחצה כשר ומחצה פסול. חצין למעלן וחצין למטן, שתיהן פסול, שאני אומר, חטאת קרבה למעלן ועולה למטן:  "
    },
    {
      "uid": "Mishnah_Kinnim_13",
      "chapter_number": 3,
      "verse_number": 4,
      "start_char": 3503,
      "end_char": 3658,
      "length": 156,
      "text": "חטאת ועולה וסתומה ומפרשת, עשה כלן למעלן, מחצה כשר ומחצה פסול. כלן למטה, מחצה כשר ומחצה פסול. חצין למעלן וחצין למטן, אין כשר אלא סתומה, והיא מתחלקת ביניהן:  "
    },
    {
      "uid": "Mishnah_Kinnim_14",
      "chapter_number": 3,
      "verse_number": 5,
      "start_char": 3659,
      "end_char": 3911,
      "length": 253,
      "text": "חטאת שנתערבה בחובה, אין כשר אלא מנין חטאת שבחובה. חובה שנים בחטאת, מחצה כשר ומחצה פסול. וחטאת שנים בחובה, המנין שבחובה כשר. וכן עולה שנתערבה בחובה, אין כשר אלא מנין עולות שבחובה. חובה שנים בעולה, מחצה כשר ומחצה פסול. עולה שנים בחובה, המנין שבחובה כשר:  "
    },
    {
      "uid": "Mishnah_Kinnim_15",
      "chapter_number": 3,
      "verse_number": 6,
      "start_char": 3912,
      "end_char": 4902,
      "length": 991,
      "text": "האשה שאמרה, הרי עלי קן כשאלד זכר, ילדה זכר, מביאה שתי קנים, אחת לנדרה ואחת לחובתה. נתנתם לכהן, והכהן צריך לעשות שלש פרידים מלמעלן ואחת מלמטן. לא עשה כן, אלא עשה שתים למעלן ושתים למטן ולא נמלך, צריכה להביא עוד פרידה אחת, ויקריבנה למעלן, ממין אחד. משני מינין, תביא שתים. פרשה נדרה, צריכה להביא עוד שלש פרידים, ממין אחד. משני מינין, תביא ארבע. קבעה נדרה, צריכה להביא עוד חמש פרידים, ממין אחד. משני מינין, תביא שש. נתנתם לכהן ואין ידוע מה נתנה, הלך הכהן ועשה ואין ידוע מה עשה, צריכה להביא עוד ארבע פרידים לנדרה, ושתים לחובתה, וחטאת אחת. בן עזאי אומר, שתי חטאות. אמר רבי יהושע, זה הוא שאמרו, כשהוא חי קולו אחד, וכשהוא מת קולו שבעה. כיצד קולו שבעה. שתי קרניו, שתי חצוצרות. שתי שוקיו, שני חלילין. עורו, לתף. מעיו, לנבלים. בני מעיו, לכנורות. ויש אומרים, אף צמרו לתכלת. רבי שמעון בן עקשיא אומר, זקני עם הארץ, כל זמן שמזקינין, דעתן מטרפת עליהן, שנאמר (איוב יב), מסיר שפה לנאמנים וטעם זקנים יקח. אבל זקני תורה אינן כן, אלא כל זמן שמזקינין, דעתן מתישבת עליהן, שנאמר (שם), בישישים חכמה וארך ימים תבונה:  "
    }
  ]
}