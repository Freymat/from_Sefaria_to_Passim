{
  "title": "Ruth",
  "categories": [
    "Tanakh",
    "Writings"
  ],
  "sectionNames": [
    "Chapter",
    "Verse"
  ],
  "lines": [
    {
      "uid": "Ruth_1",
      "chapter_number": 1,
      "verse_number": 1,
      "start_char": 1,
      "end_char": 94,
      "length": 94,
      "text": "ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו׃"
    },
    {
      "uid": "Ruth_2",
      "chapter_number": 1,
      "verse_number": 2,
      "start_char": 95,
      "end_char": 197,
      "length": 103,
      "text": "ושם האיש אלימלך ושם אשתו נעמי ושם שני־בניו׀ מחלון וכליון אפרתים מבית לחם יהודה ויבאו שדי־מואב ויהיו־שם׃"
    },
    {
      "uid": "Ruth_3",
      "chapter_number": 1,
      "verse_number": 3,
      "start_char": 198,
      "end_char": 238,
      "length": 41,
      "text": "וימת אלימלך איש נעמי ותשאר היא ושני בניה׃"
    },
    {
      "uid": "Ruth_4",
      "chapter_number": 1,
      "verse_number": 4,
      "start_char": 239,
      "end_char": 306,
      "length": 68,
      "text": "וישאו להם נשים מאביות שם האחת ערפה ושם השנית רות וישבו שם כעשר שנים׃"
    },
    {
      "uid": "Ruth_5",
      "chapter_number": 1,
      "verse_number": 5,
      "start_char": 307,
      "end_char": 363,
      "length": 57,
      "text": "וימתו גם־שניהם מחלון וכליון ותשאר האשה משני ילדיה ומאישה׃"
    },
    {
      "uid": "Ruth_6",
      "chapter_number": 1,
      "verse_number": 6,
      "start_char": 364,
      "end_char": 443,
      "length": 80,
      "text": "ותקם היא וכלתיה ותשב משדי מואב כי שמעה בשדה מואב כי־פקד יהוה את־עמו לתת להם לחם׃"
    },
    {
      "uid": "Ruth_7",
      "chapter_number": 1,
      "verse_number": 7,
      "start_char": 444,
      "end_char": 516,
      "length": 73,
      "text": "ותצא מן־המקום אשר היתה־שמה ושתי כלותיה עמה ותלכנה בדרך לשוב אל־ארץ יהודה׃"
    },
    {
      "uid": "Ruth_8",
      "chapter_number": 1,
      "verse_number": 8,
      "start_char": 517,
      "end_char": 614,
      "length": 98,
      "text": "ותאמר נעמי לשתי כלתיה לכנה שבנה אשה לבית אמה (יעשה) [יעש] יהוה עמכם חסד כאשר עשיתם עם־המתים ועמדי׃"
    },
    {
      "uid": "Ruth_9",
      "chapter_number": 1,
      "verse_number": 9,
      "start_char": 615,
      "end_char": 681,
      "length": 67,
      "text": "יתן יהוה לכם ומצאן מנוחה אשה בית אישה ותשק להן ותשאנה קולן ותבכינה׃"
    },
    {
      "uid": "Ruth_10",
      "chapter_number": 1,
      "verse_number": 10,
      "start_char": 682,
      "end_char": 709,
      "length": 28,
      "text": "ותאמרנה־לה כי־אתך נשוב לעמך׃"
    },
    {
      "uid": "Ruth_11",
      "chapter_number": 1,
      "verse_number": 11,
      "start_char": 710,
      "end_char": 778,
      "length": 69,
      "text": "ותאמר נעמי שבנה בנתי למה תלכנה עמי העוד־לי בנים במעי והיו לכם לאנשים׃"
    },
    {
      "uid": "Ruth_12",
      "chapter_number": 1,
      "verse_number": 12,
      "start_char": 779,
      "end_char": 867,
      "length": 89,
      "text": "שבנה בנתי לכן כי זקנתי מהיות לאיש כי אמרתי יש־לי תקוה גם הייתי הלילה לאיש וגם ילדתי בנים׃"
    },
    {
      "uid": "Ruth_13",
      "chapter_number": 1,
      "verse_number": 13,
      "start_char": 868,
      "end_char": 964,
      "length": 97,
      "text": "הלהן׀ תשברנה עד אשר יגדלו הלהן תעגנה לבלתי היות לאיש אל בנתי כי־מר־לי מאד מכם כי־יצאה בי יד־יהוה׃"
    },
    {
      "uid": "Ruth_14",
      "chapter_number": 1,
      "verse_number": 14,
      "start_char": 965,
      "end_char": 1017,
      "length": 53,
      "text": "ותשנה קולן ותבכינה עוד ותשק ערפה לחמותה ורות דבקה בה׃"
    },
    {
      "uid": "Ruth_15",
      "chapter_number": 1,
      "verse_number": 15,
      "start_char": 1018,
      "end_char": 1070,
      "length": 53,
      "text": "ותאמר הנה שבה יבמתך אל־עמה ואל־אלהיה שובי אחרי יבמתך׃"
    },
    {
      "uid": "Ruth_16",
      "chapter_number": 1,
      "verse_number": 16,
      "start_char": 1071,
      "end_char": 1166,
      "length": 96,
      "text": "ותאמר רות אל־תפגעי־בי לעזבך לשוב מאחריך כי אל־אשר תלכי אלך ובאשר תליני אלין עמך עמי ואלהיך אלהי׃"
    },
    {
      "uid": "Ruth_17",
      "chapter_number": 1,
      "verse_number": 17,
      "start_char": 1167,
      "end_char": 1242,
      "length": 76,
      "text": "באשר תמותי אמות ושם אקבר כה יעשה יהוה לי וכה יוסיף כי המות יפריד ביני ובינך׃"
    },
    {
      "uid": "Ruth_18",
      "chapter_number": 1,
      "verse_number": 18,
      "start_char": 1243,
      "end_char": 1286,
      "length": 44,
      "text": "ותרא כי־מתאמצת היא ללכת אתה ותחדל לדבר אליה׃"
    },
    {
      "uid": "Ruth_19",
      "chapter_number": 1,
      "verse_number": 19,
      "start_char": 1287,
      "end_char": 1373,
      "length": 87,
      "text": "ותלכנה שתיהם עד־בואנה בית לחם ויהי כבואנה בית לחם ותהם כל־העיר עליהן ותאמרנה הזאת נעמי׃"
    },
    {
      "uid": "Ruth_20",
      "chapter_number": 1,
      "verse_number": 20,
      "start_char": 1374,
      "end_char": 1433,
      "length": 60,
      "text": "ותאמר אליהן אל־תקראנה לי נעמי קראן לי מרא כי־המר שדי לי מאד׃"
    },
    {
      "uid": "Ruth_21",
      "chapter_number": 1,
      "verse_number": 21,
      "start_char": 1434,
      "end_char": 1510,
      "length": 77,
      "text": "אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי׃"
    },
    {
      "uid": "Ruth_22",
      "chapter_number": 1,
      "verse_number": 22,
      "start_char": 1511,
      "end_char": 1591,
      "length": 81,
      "text": "ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים׃"
    },
    {
      "uid": "Ruth_23",
      "chapter_number": 2,
      "verse_number": 1,
      "start_char": 1592,
      "end_char": 1654,
      "length": 63,
      "text": "ולנעמי (מידע) [מודע] לאישה איש גבור חיל ממשפחת אלימלך ושמו בעז׃"
    },
    {
      "uid": "Ruth_24",
      "chapter_number": 2,
      "verse_number": 2,
      "start_char": 1655,
      "end_char": 1747,
      "length": 93,
      "text": "ותאמר רות המואביה אל־נעמי אלכה־נא השדה ואלקטה בשבלים אחר אשר אמצא־חן בעיניו ותאמר לה לכי בתי׃"
    },
    {
      "uid": "Ruth_25",
      "chapter_number": 2,
      "verse_number": 3,
      "start_char": 1748,
      "end_char": 1824,
      "length": 77,
      "text": "ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך׃"
    },
    {
      "uid": "Ruth_26",
      "chapter_number": 2,
      "verse_number": 4,
      "start_char": 1825,
      "end_char": 1890,
      "length": 66,
      "text": "והנה־בעז בא מבית לחם ויאמר לקוצרים יהוה עמכם ויאמרו לו יברכך יהוה׃"
    },
    {
      "uid": "Ruth_27",
      "chapter_number": 2,
      "verse_number": 5,
      "start_char": 1891,
      "end_char": 1937,
      "length": 47,
      "text": "ויאמר בעז לנערו הנצב על־הקוצרים למי הנערה הזאת׃"
    },
    {
      "uid": "Ruth_28",
      "chapter_number": 2,
      "verse_number": 6,
      "start_char": 1938,
      "end_char": 2008,
      "length": 71,
      "text": "ויען הנער הנצב על־הקוצרים ויאמר נערה מואביה היא השבה עם־נעמי משדי מואב׃"
    },
    {
      "uid": "Ruth_29",
      "chapter_number": 2,
      "verse_number": 7,
      "start_char": 2009,
      "end_char": 2097,
      "length": 89,
      "text": "ותאמר אלקטה־נא ואספתי בעמרים אחרי הקוצרים ותבוא ותעמוד מאז הבקר ועד־עתה זה שבתה הבית מעט׃"
    },
    {
      "uid": "Ruth_30",
      "chapter_number": 2,
      "verse_number": 8,
      "start_char": 2098,
      "end_char": 2188,
      "length": 91,
      "text": "ויאמר בעז אל־רות הלוא שמעת בתי אל־תלכי ללקט בשדה אחר וגם לא תעבורי מזה וכה תדבקין עם־נערתי׃"
    },
    {
      "uid": "Ruth_31",
      "chapter_number": 2,
      "verse_number": 9,
      "start_char": 2189,
      "end_char": 2300,
      "length": 112,
      "text": "עיניך בשדה אשר־יקצרון והלכת אחריהן הלוא צויתי את־הנערים לבלתי נגעך וצמת והלכת אל־הכלים ושתית מאשר ישאבון הנערים׃"
    },
    {
      "uid": "Ruth_32",
      "chapter_number": 2,
      "verse_number": 10,
      "start_char": 2301,
      "end_char": 2377,
      "length": 77,
      "text": "ותפל על־פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה׃"
    },
    {
      "uid": "Ruth_33",
      "chapter_number": 2,
      "verse_number": 11,
      "start_char": 2378,
      "end_char": 2505,
      "length": 128,
      "text": "ויען בעז ויאמר לה הגד הגד לי כל אשר־עשית את־חמותך אחרי מות אישך ותעזבי אביך ואמך וארץ מולדתך ותלכי אל־עם אשר לא־ידעת תמול שלשום׃"
    },
    {
      "uid": "Ruth_34",
      "chapter_number": 2,
      "verse_number": 12,
      "start_char": 2506,
      "end_char": 2581,
      "length": 76,
      "text": "ישלם יהוה פעלך ותהי משכרתך שלמה מעם יהוה אלהי ישראל אשר־באת לחסות תחת־כנפיו׃"
    },
    {
      "uid": "Ruth_35",
      "chapter_number": 2,
      "verse_number": 13,
      "start_char": 2582,
      "end_char": 2664,
      "length": 83,
      "text": "ותאמר אמצא־חן בעיניך אדני כי נחמתני וכי דברת על־לב שפחתך ואנכי לא אהיה כאחת שפחתיך׃"
    },
    {
      "uid": "Ruth_36",
      "chapter_number": 2,
      "verse_number": 14,
      "start_char": 2665,
      "end_char": 2769,
      "length": 105,
      "text": "ויאמר לה בעז לעת האכל גשי הלם ואכלת מן־הלחם וטבלת פתך בחמץ ותשב מצד הקצרים ויצבט־לה קלי ותאכל ותשבע ותתר׃"
    },
    {
      "uid": "Ruth_37",
      "chapter_number": 2,
      "verse_number": 15,
      "start_char": 2770,
      "end_char": 2833,
      "length": 64,
      "text": "ותקם ללקט ויצו בעז את־נעריו לאמר גם בין העמרים תלקט ולא תכלימוה׃"
    },
    {
      "uid": "Ruth_38",
      "chapter_number": 2,
      "verse_number": 16,
      "start_char": 2834,
      "end_char": 2884,
      "length": 51,
      "text": "וגם של־תשלו לה מן־הצבתים ועזבתם ולקטה ולא תגערו־בה׃"
    },
    {
      "uid": "Ruth_39",
      "chapter_number": 2,
      "verse_number": 17,
      "start_char": 2885,
      "end_char": 2938,
      "length": 54,
      "text": "ותלקט בשדה עד־הערב ותחבט את אשר־לקטה ויהי כאיפה שערים׃"
    },
    {
      "uid": "Ruth_40",
      "chapter_number": 2,
      "verse_number": 18,
      "start_char": 2939,
      "end_char": 3010,
      "length": 72,
      "text": "ותשא ותבוא העיר ותרא חמותה את אשר־לקטה ותוצא ותתן־לה את אשר־הותרה משבעה׃"
    },
    {
      "uid": "Ruth_41",
      "chapter_number": 2,
      "verse_number": 19,
      "start_char": 3011,
      "end_char": 3130,
      "length": 120,
      "text": "ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר־עשתה עמו ותאמר שם האיש אשר עשיתי עמו היום בעז׃"
    },
    {
      "uid": "Ruth_42",
      "chapter_number": 2,
      "verse_number": 20,
      "start_char": 3131,
      "end_char": 3236,
      "length": 106,
      "text": "ותאמר נעמי לכלתה ברוך הוא ליהוה אשר לא־עזב חסדו את־החיים ואת־המתים ותאמר לה נעמי קרוב לנו האיש מגאלנו הוא׃"
    },
    {
      "uid": "Ruth_43",
      "chapter_number": 2,
      "verse_number": 21,
      "start_char": 3237,
      "end_char": 3322,
      "length": 86,
      "text": "ותאמר רות המואביה גם׀ כי־אמר אלי עם־הנערים אשר־לי תדבקין עד אם־כלו את כל־הקציר אשר־לי׃"
    },
    {
      "uid": "Ruth_44",
      "chapter_number": 2,
      "verse_number": 22,
      "start_char": 3323,
      "end_char": 3394,
      "length": 72,
      "text": "ותאמר נעמי אל־רות כלתה טוב בתי כי תצאי עם־נערותיו ולא יפגעו־בך בשדה אחר׃"
    },
    {
      "uid": "Ruth_45",
      "chapter_number": 2,
      "verse_number": 23,
      "start_char": 3395,
      "end_char": 3462,
      "length": 68,
      "text": "ותדבק בנערות בעז ללקט עד־כלות קציר־השערים וקציר החטים ותשב את־חמותה׃"
    },
    {
      "uid": "Ruth_46",
      "chapter_number": 3,
      "verse_number": 1,
      "start_char": 3463,
      "end_char": 3515,
      "length": 53,
      "text": "ותאמר לה נעמי חמותה בתי הלא אבקש־לך מנוח אשר ייטב־לך׃"
    },
    {
      "uid": "Ruth_47",
      "chapter_number": 3,
      "verse_number": 2,
      "start_char": 3516,
      "end_char": 3587,
      "length": 72,
      "text": "ועתה הלא בעז מדעתנו אשר היית את־נערותיו הנה־הוא זרה את־גרן השערים הלילה׃"
    },
    {
      "uid": "Ruth_48",
      "chapter_number": 3,
      "verse_number": 3,
      "start_char": 3588,
      "end_char": 3682,
      "length": 95,
      "text": "ורחצת׀ וסכת ושמת (שמלתך) [שמלתיך] עליך (וירדתי) [וירדת] הגרן אל־תודעי לאיש עד כלתו לאכל ולשתות׃"
    },
    {
      "uid": "Ruth_49",
      "chapter_number": 3,
      "verse_number": 4,
      "start_char": 3683,
      "end_char": 3782,
      "length": 100,
      "text": "ויהי בשכבו וידעת את־המקום אשר ישכב־שם ובאת וגלית מרגלתיו (ושכבתי) [ושכבת] והוא יגיד לך את אשר תעשין׃"
    },
    {
      "uid": "Ruth_50",
      "chapter_number": 3,
      "verse_number": 5,
      "start_char": 3783,
      "end_char": 3817,
      "length": 35,
      "text": "ותאמר אליה כל אשר־תאמרי [אלי] אעשה׃"
    },
    {
      "uid": "Ruth_51",
      "chapter_number": 3,
      "verse_number": 6,
      "start_char": 3818,
      "end_char": 3851,
      "length": 34,
      "text": "ותרד הגרן ותעש ככל אשר־צותה חמותה׃"
    },
    {
      "uid": "Ruth_52",
      "chapter_number": 3,
      "verse_number": 7,
      "start_char": 3852,
      "end_char": 3925,
      "length": 74,
      "text": "ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב׃"
    },
    {
      "uid": "Ruth_53",
      "chapter_number": 3,
      "verse_number": 8,
      "start_char": 3926,
      "end_char": 3980,
      "length": 55,
      "text": "ויהי בחצי הלילה ויחרד האיש וילפת והנה אשה שכבת מרגלתיו׃"
    },
    {
      "uid": "Ruth_54",
      "chapter_number": 3,
      "verse_number": 9,
      "start_char": 3981,
      "end_char": 4042,
      "length": 62,
      "text": "ויאמר מי־את ותאמר אנכי רות אמתך ופרשת כנפך על־אמתך כי גאל אתה׃"
    },
    {
      "uid": "Ruth_55",
      "chapter_number": 3,
      "verse_number": 10,
      "start_char": 4043,
      "end_char": 4133,
      "length": 91,
      "text": "ויאמר ברוכה את ליהוה בתי היטבת חסדך האחרון מן־הראשון לבלתי־לכת אחרי הבחורים אם־דל ואם־עשיר׃"
    },
    {
      "uid": "Ruth_56",
      "chapter_number": 3,
      "verse_number": 11,
      "start_char": 4134,
      "end_char": 4205,
      "length": 72,
      "text": "ועתה בתי אל־תיראי כל אשר־תאמרי אעשה־לך כי יודע כל־שער עמי כי אשת חיל את׃"
    },
    {
      "uid": "Ruth_57",
      "chapter_number": 3,
      "verse_number": 12,
      "start_char": 4206,
      "end_char": 4256,
      "length": 51,
      "text": "ועתה כי אמנם כי (אם) גאל אנכי וגם יש גאל קרוב ממני׃"
    },
    {
      "uid": "Ruth_58",
      "chapter_number": 3,
      "verse_number": 13,
      "start_char": 4257,
      "end_char": 4348,
      "length": 92,
      "text": "ליני׀ הלילה והיה בבקר אם־יגאלך טוב יגאל ואם־לא יחפץ לגאלך וגאלתיך אנכי חי־יהוה שכבי עד־הבקר׃"
    },
    {
      "uid": "Ruth_59",
      "chapter_number": 3,
      "verse_number": 14,
      "start_char": 4349,
      "end_char": 4438,
      "length": 90,
      "text": "ותשכב מרגלותו עד־הבקר ותקם (בטרום) [בטרם] יכיר איש את־רעהו ויאמר אל־יודע כי־באה האשה הגרן׃"
    },
    {
      "uid": "Ruth_60",
      "chapter_number": 3,
      "verse_number": 15,
      "start_char": 4439,
      "end_char": 4516,
      "length": 78,
      "text": "ויאמר הבי המטפחת אשר־עליך ואחזי־בה ותאחז בה וימד שש־שערים וישת עליה ויבא העיר׃"
    },
    {
      "uid": "Ruth_61",
      "chapter_number": 3,
      "verse_number": 16,
      "start_char": 4517,
      "end_char": 4577,
      "length": 61,
      "text": "ותבוא אל־חמותה ותאמר מי־את בתי ותגד־לה את כל־אשר עשה־לה האיש׃"
    },
    {
      "uid": "Ruth_62",
      "chapter_number": 3,
      "verse_number": 17,
      "start_char": 4578,
      "end_char": 4641,
      "length": 64,
      "text": "ותאמר שש־השערים האלה נתן לי כי אמר [אלי] אל־תבואי ריקם אל־חמותך׃"
    },
    {
      "uid": "Ruth_63",
      "chapter_number": 3,
      "verse_number": 18,
      "start_char": 4642,
      "end_char": 4716,
      "length": 75,
      "text": "ותאמר שבי בתי עד אשר תדעין איך יפל דבר כי לא ישקט האיש כי־אם־כלה הדבר היום׃"
    },
    {
      "uid": "Ruth_64",
      "chapter_number": 4,
      "verse_number": 1,
      "start_char": 4717,
      "end_char": 4803,
      "length": 87,
      "text": "ובעז עלה השער וישב שם והנה הגאל עבר אשר דבר־בעז ויאמר סורה שבה־פה פלני אלמני ויסר וישב׃"
    },
    {
      "uid": "Ruth_65",
      "chapter_number": 4,
      "verse_number": 2,
      "start_char": 4804,
      "end_char": 4849,
      "length": 46,
      "text": "ויקח עשרה אנשים מזקני העיר ויאמר שבו־פה וישבו׃"
    },
    {
      "uid": "Ruth_66",
      "chapter_number": 4,
      "verse_number": 3,
      "start_char": 4850,
      "end_char": 4914,
      "length": 65,
      "text": "ויאמר לגאל חלקת השדה אשר לאחינו לאלימלך מכרה נעמי השבה משדה מואב׃"
    },
    {
      "uid": "Ruth_67",
      "chapter_number": 4,
      "verse_number": 4,
      "start_char": 4915,
      "end_char": 5064,
      "length": 150,
      "text": "ואני אמרתי אגלה אזנך לאמר קנה נגד הישבים ונגד זקני עמי אם־תגאל גאל ואם־לא יגאל הגידה לי (ואדע) [ואדעה] כי אין זולתך לגאול ואנכי אחריך ויאמר אנכי אגאל׃"
    },
    {
      "uid": "Ruth_68",
      "chapter_number": 4,
      "verse_number": 5,
      "start_char": 5065,
      "end_char": 5161,
      "length": 97,
      "text": "ויאמר בעז ביום־קנותך השדה מיד נעמי ומאת רות המואביה אשת־המת (קניתי) [קנית] להקים שם־המת על־נחלתו׃"
    },
    {
      "uid": "Ruth_69",
      "chapter_number": 4,
      "verse_number": 6,
      "start_char": 5162,
      "end_char": 5252,
      "length": 91,
      "text": "ויאמר הגאל לא אוכל (לגאול) [לגאל־]לי פן־אשחית את־נחלתי גאל־לך אתה את־גאלתי כי לא־אוכל לגאל׃"
    },
    {
      "uid": "Ruth_70",
      "chapter_number": 4,
      "verse_number": 7,
      "start_char": 5253,
      "end_char": 5345,
      "length": 93,
      "text": "וזאת לפנים בישראל על־הגאלה ועל־התמורה לקים כל־דבר שלף איש נעלו ונתן לרעהו וזאת התעודה בישראל׃"
    },
    {
      "uid": "Ruth_71",
      "chapter_number": 4,
      "verse_number": 8,
      "start_char": 5346,
      "end_char": 5379,
      "length": 34,
      "text": "ויאמר הגאל לבעז קנה־לך וישלף נעלו׃"
    },
    {
      "uid": "Ruth_72",
      "chapter_number": 4,
      "verse_number": 9,
      "start_char": 5380,
      "end_char": 5479,
      "length": 100,
      "text": "ויאמר בעז לזקנים וכל־העם עדים אתם היום כי קניתי את־כל־אשר לאלימלך ואת כל־אשר לכליון ומחלון מיד נעמי׃"
    },
    {
      "uid": "Ruth_73",
      "chapter_number": 4,
      "verse_number": 10,
      "start_char": 5480,
      "end_char": 5594,
      "length": 115,
      "text": "וגם את־רות המאביה אשת מחלון קניתי לי לאשה להקים שם־המת על־נחלתו ולא־יכרת שם־המת מעם אחיו ומשער מקומו עדים אתם היום׃"
    },
    {
      "uid": "Ruth_74",
      "chapter_number": 4,
      "verse_number": 11,
      "start_char": 5595,
      "end_char": 5731,
      "length": 137,
      "text": "ויאמרו כל־העם אשר־בשער והזקנים עדים יתן יהוה את־האשה הבאה אל־ביתך כרחל׀וכלאה אשר בנו שתיהם את־בית ישראל ועשה־חיל באפרתה וקרא־שם בבית לחם׃"
    },
    {
      "uid": "Ruth_75",
      "chapter_number": 4,
      "verse_number": 12,
      "start_char": 5732,
      "end_char": 5808,
      "length": 77,
      "text": "ויהי ביתך כבית פרץ אשר־ילדה תמר ליהודה מן־הזרע אשר יתן יהוה לך מן־הנערה הזאת׃"
    },
    {
      "uid": "Ruth_76",
      "chapter_number": 4,
      "verse_number": 13,
      "start_char": 5809,
      "end_char": 5874,
      "length": 66,
      "text": "ויקח בעז את־רות ותהי־לו לאשה ויבא אליה ויתן יהוה לה הריון ותלד בן׃"
    },
    {
      "uid": "Ruth_77",
      "chapter_number": 4,
      "verse_number": 14,
      "start_char": 5875,
      "end_char": 5948,
      "length": 74,
      "text": "ותאמרנה הנשים אל־נעמי ברוך יהוה אשר לא השבית לך גאל היום ויקרא שמו בישראל׃"
    },
    {
      "uid": "Ruth_78",
      "chapter_number": 4,
      "verse_number": 15,
      "start_char": 5949,
      "end_char": 6033,
      "length": 85,
      "text": "והיה לך למשיב נפש ולכלכל את־שיבתך כי כלתך אשר־אהבתך ילדתו אשר־היא טובה לך משבעה בנים׃"
    },
    {
      "uid": "Ruth_79",
      "chapter_number": 4,
      "verse_number": 16,
      "start_char": 6034,
      "end_char": 6078,
      "length": 45,
      "text": "ותקח נעמי את־הילד ותשתהו בחיקה ותהי־לו לאמנת׃"
    },
    {
      "uid": "Ruth_80",
      "chapter_number": 4,
      "verse_number": 17,
      "start_char": 6079,
      "end_char": 6154,
      "length": 76,
      "text": "ותקראנה לו השכנות שם לאמר ילד־בן לנעמי ותקראנה שמו עובד הוא אבי־ישי אבי דוד׃"
    },
    {
      "uid": "Ruth_81",
      "chapter_number": 4,
      "verse_number": 18,
      "start_char": 6155,
      "end_char": 6189,
      "length": 35,
      "text": "ואלה תולדות פרץ פרץ הוליד את־חצרון׃"
    },
    {
      "uid": "Ruth_82",
      "chapter_number": 4,
      "verse_number": 19,
      "start_char": 6190,
      "end_char": 6228,
      "length": 39,
      "text": "וחצרון הוליד את־רם ורם הוליד את־עמינדב׃"
    },
    {
      "uid": "Ruth_83",
      "chapter_number": 4,
      "verse_number": 20,
      "start_char": 6229,
      "end_char": 6272,
      "length": 44,
      "text": "ועמינדב הוליד את־נחשון ונחשון הוליד את־שלמה׃"
    },
    {
      "uid": "Ruth_84",
      "chapter_number": 4,
      "verse_number": 21,
      "start_char": 6273,
      "end_char": 6311,
      "length": 39,
      "text": "ושלמון הוליד את־בעז ובעז הוליד את־עובד׃"
    },
    {
      "uid": "Ruth_85",
      "chapter_number": 4,
      "verse_number": 22,
      "start_char": 6312,
      "end_char": 6347,
      "length": 36,
      "text": "ועבד הוליד את־ישי וישי הוליד את־דוד׃"
    }
  ]
}