{
  "title": "Joel",
  "categories": [
    "Tanakh",
    "Prophets"
  ],
  "sectionNames": [
    "Chapter",
    "Verse"
  ],
  "lines": [
    {
      "uid": "Joel_1",
      "chapter_number": 1,
      "verse_number": 1,
      "start_char": 1,
      "end_char": 34,
      "length": 34,
      "text": "דבר־יהוה אשר היה אל־יואל בן־פתואל׃"
    },
    {
      "uid": "Joel_2",
      "chapter_number": 1,
      "verse_number": 2,
      "start_char": 35,
      "end_char": 105,
      "length": 71,
      "text": "שמעו־זאת הזקנים והאזינו כל יושבי הארץ ההיתה זאת בימיכם ואם בימי אבתיכם׃"
    },
    {
      "uid": "Joel_3",
      "chapter_number": 1,
      "verse_number": 3,
      "start_char": 106,
      "end_char": 152,
      "length": 47,
      "text": "עליה לבניכם ספרו ובניכם לבניהם ובניהם לדור אחר׃"
    },
    {
      "uid": "Joel_4",
      "chapter_number": 1,
      "verse_number": 4,
      "start_char": 153,
      "end_char": 211,
      "length": 59,
      "text": "יתר הגזם אכל הארבה ויתר הארבה אכל הילק ויתר הילק אכל החסיל׃"
    },
    {
      "uid": "Joel_5",
      "chapter_number": 1,
      "verse_number": 5,
      "start_char": 212,
      "end_char": 269,
      "length": 58,
      "text": "הקיצו שכורים ובכו והיללו כל־שתי יין על־עסיס כי נכרת מפיכם׃"
    },
    {
      "uid": "Joel_6",
      "chapter_number": 1,
      "verse_number": 6,
      "start_char": 270,
      "end_char": 333,
      "length": 64,
      "text": "כי־גוי עלה על־ארצי עצום ואין מספר שניו שני אריה ומתלעות לביא לו׃"
    },
    {
      "uid": "Joel_7",
      "chapter_number": 1,
      "verse_number": 7,
      "start_char": 334,
      "end_char": 389,
      "length": 56,
      "text": "שם גפני לשמה ותאנתי לקצפה חשף חשפה והשליך הלבינו שריגיה׃"
    },
    {
      "uid": "Joel_8",
      "chapter_number": 1,
      "verse_number": 8,
      "start_char": 390,
      "end_char": 422,
      "length": 33,
      "text": "אלי כבתולה חגרת־שק על־בעל נעוריה׃"
    },
    {
      "uid": "Joel_9",
      "chapter_number": 1,
      "verse_number": 9,
      "start_char": 423,
      "end_char": 470,
      "length": 48,
      "text": "הכרת מנחה ונסך מבית יהוה אבלו הכהנים משרתי יהוה׃"
    },
    {
      "uid": "Joel_10",
      "chapter_number": 1,
      "verse_number": 10,
      "start_char": 471,
      "end_char": 521,
      "length": 51,
      "text": "שדד שדה אבלה אדמה כי שדד דגן הוביש תירוש אמלל יצהר׃"
    },
    {
      "uid": "Joel_11",
      "chapter_number": 1,
      "verse_number": 11,
      "start_char": 522,
      "end_char": 578,
      "length": 57,
      "text": "הבישו אכרים הילילו כרמים על־חטה ועל־שערה כי אבד קציר שדה׃"
    },
    {
      "uid": "Joel_12",
      "chapter_number": 1,
      "verse_number": 12,
      "start_char": 579,
      "end_char": 662,
      "length": 84,
      "text": "הגפן הובישה והתאנה אמללה רמון גם־תמר ותפוח כל־עצי השדה יבשו כי־הביש ששון מן־בני אדם׃"
    },
    {
      "uid": "Joel_13",
      "chapter_number": 1,
      "verse_number": 13,
      "start_char": 663,
      "end_char": 754,
      "length": 92,
      "text": "חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך׃"
    },
    {
      "uid": "Joel_14",
      "chapter_number": 1,
      "verse_number": 14,
      "start_char": 755,
      "end_char": 827,
      "length": 73,
      "text": "קדשו־צום קראו עצרה אספו זקנים כל ישבי הארץ בית יהוה אלהיכם וזעקו אל־יהוה׃"
    },
    {
      "uid": "Joel_15",
      "chapter_number": 1,
      "verse_number": 15,
      "start_char": 828,
      "end_char": 868,
      "length": 41,
      "text": "אהה ליום כי קרוב יום יהוה וכשד משדי יבוא׃"
    },
    {
      "uid": "Joel_16",
      "chapter_number": 1,
      "verse_number": 16,
      "start_char": 869,
      "end_char": 915,
      "length": 47,
      "text": "הלוא נגד עינינו אכל נכרת מבית אלהינו שמחה וגיל׃"
    },
    {
      "uid": "Joel_17",
      "chapter_number": 1,
      "verse_number": 17,
      "start_char": 916,
      "end_char": 975,
      "length": 60,
      "text": "עבשו פרדות תחת מגרפתיהם נשמו אצרות נהרסו ממגרות כי הביש דגן׃"
    },
    {
      "uid": "Joel_18",
      "chapter_number": 1,
      "verse_number": 18,
      "start_char": 976,
      "end_char": 1038,
      "length": 63,
      "text": "מה־נאנחה בהמה נבכו עדרי בקר כי אין מרעה להם גם־עדרי הצאן נאשמו׃"
    },
    {
      "uid": "Joel_19",
      "chapter_number": 1,
      "verse_number": 19,
      "start_char": 1039,
      "end_char": 1097,
      "length": 59,
      "text": "אליך יהוה אקרא כי אש אכלה נאות מדבר ולהבה להטה כל־עצי השדה׃"
    },
    {
      "uid": "Joel_20",
      "chapter_number": 1,
      "verse_number": 20,
      "start_char": 1098,
      "end_char": 1159,
      "length": 62,
      "text": "גם־בהמות שדה תערוג אליך כי יבשו אפיקי מים ואש אכלה נאות המדבר׃"
    },
    {
      "uid": "Joel_21",
      "chapter_number": 2,
      "verse_number": 1,
      "start_char": 1160,
      "end_char": 1233,
      "length": 74,
      "text": "תקעו שופר בציון והריעו בהר קדשי ירגזו כל ישבי הארץ כי־בא יום־יהוה כי קרוב׃"
    },
    {
      "uid": "Joel_22",
      "chapter_number": 2,
      "verse_number": 2,
      "start_char": 1234,
      "end_char": 1344,
      "length": 111,
      "text": "יום חשך ואפלה יום ענן וערפל כשחר פרש על־ההרים עם רב ועצום כמהו לא נהיה מן־העולם ואחריו לא יוסף עד־שני דור ודור׃"
    },
    {
      "uid": "Joel_23",
      "chapter_number": 2,
      "verse_number": 3,
      "start_char": 1345,
      "end_char": 1432,
      "length": 88,
      "text": "לפניו אכלה אש ואחריו תלהט להבה כגן־עדן הארץ לפניו ואחריו מדבר שממה וגם־פליטה לא־היתה לו׃"
    },
    {
      "uid": "Joel_24",
      "chapter_number": 2,
      "verse_number": 4,
      "start_char": 1433,
      "end_char": 1468,
      "length": 36,
      "text": "כמראה סוסים מראהו וכפרשים כן ירוצון׃"
    },
    {
      "uid": "Joel_25",
      "chapter_number": 2,
      "verse_number": 5,
      "start_char": 1469,
      "end_char": 1541,
      "length": 73,
      "text": "כקול מרכבות על־ראשי ההרים ירקדון כקול להב אש אכלה קש כעם עצום ערוך מלחמה׃"
    },
    {
      "uid": "Joel_26",
      "chapter_number": 2,
      "verse_number": 6,
      "start_char": 1542,
      "end_char": 1577,
      "length": 36,
      "text": "מפניו יחילו עמים כל־פנים קבצו פארור׃"
    },
    {
      "uid": "Joel_27",
      "chapter_number": 2,
      "verse_number": 7,
      "start_char": 1578,
      "end_char": 1649,
      "length": 72,
      "text": "כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם׃"
    },
    {
      "uid": "Joel_28",
      "chapter_number": 2,
      "verse_number": 8,
      "start_char": 1650,
      "end_char": 1710,
      "length": 61,
      "text": "ואיש אחיו לא ידחקון גבר במסלתו ילכון ובעד השלח יפלו לא יבצעו׃"
    },
    {
      "uid": "Joel_29",
      "chapter_number": 2,
      "verse_number": 9,
      "start_char": 1711,
      "end_char": 1765,
      "length": 55,
      "text": "בעיר ישקו בחומה ירצון בבתים יעלו בעד החלונים יבאו כגנב׃"
    },
    {
      "uid": "Joel_30",
      "chapter_number": 2,
      "verse_number": 10,
      "start_char": 1766,
      "end_char": 1822,
      "length": 57,
      "text": "לפניו רגזה ארץ רעשו שמים שמש וירח קדרו וכוכבים אספו נגהם׃"
    },
    {
      "uid": "Joel_31",
      "chapter_number": 2,
      "verse_number": 11,
      "start_char": 1823,
      "end_char": 1918,
      "length": 96,
      "text": "ויהוה נתן קולו לפני חילו כי רב מאד מחנהו כי עצום עשה דברו כי־גדול יום־יהוה ונורא מאד ומי יכילנו׃"
    },
    {
      "uid": "Joel_32",
      "chapter_number": 2,
      "verse_number": 12,
      "start_char": 1919,
      "end_char": 1972,
      "length": 54,
      "text": "וגם־עתה נאם־יהוה שבו עדי בכל־לבבכם ובצום ובבכי ובמספד׃"
    },
    {
      "uid": "Joel_33",
      "chapter_number": 2,
      "verse_number": 13,
      "start_char": 1973,
      "end_char": 2064,
      "length": 92,
      "text": "וקרעו לבבכם ואל־בגדיכם ושובו אל־יהוה אלהיכם כי־חנון ורחום הוא ארך אפים ורב־חסד ונחם על־הרעה׃"
    },
    {
      "uid": "Joel_34",
      "chapter_number": 2,
      "verse_number": 14,
      "start_char": 2065,
      "end_char": 2123,
      "length": 59,
      "text": "מי יודע ישוב ונחם והשאיר אחריו ברכה מנחה ונסך ליהוה אלהיכם׃"
    },
    {
      "uid": "Joel_35",
      "chapter_number": 2,
      "verse_number": 15,
      "start_char": 2124,
      "end_char": 2158,
      "length": 35,
      "text": "תקעו שופר בציון קדשו־צום קראו עצרה׃"
    },
    {
      "uid": "Joel_36",
      "chapter_number": 2,
      "verse_number": 16,
      "start_char": 2159,
      "end_char": 2234,
      "length": 76,
      "text": "אספו־עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה׃"
    },
    {
      "uid": "Joel_37",
      "chapter_number": 2,
      "verse_number": 17,
      "start_char": 2235,
      "end_char": 2358,
      "length": 124,
      "text": "בין האולם ולמזבח יבכו הכהנים משרתי יהוה ויאמרו חוסה יהוה על־עמך ואל־תתן נחלתך לחרפה למשל־בם גוים למה יאמרו בעמים איה אלהיהם׃"
    },
    {
      "uid": "Joel_38",
      "chapter_number": 2,
      "verse_number": 18,
      "start_char": 2359,
      "end_char": 2388,
      "length": 30,
      "text": "ויקנא יהוה לארצו ויחמל על־עמו׃"
    },
    {
      "uid": "Joel_39",
      "chapter_number": 2,
      "verse_number": 19,
      "start_char": 2389,
      "end_char": 2484,
      "length": 96,
      "text": "ויען יהוה ויאמר לעמו הנני שלח לכם את־הדגן והתירוש והיצהר ושבעתם אתו ולא־אתן אתכם עוד חרפה בגוים׃"
    },
    {
      "uid": "Joel_40",
      "chapter_number": 2,
      "verse_number": 20,
      "start_char": 2485,
      "end_char": 2610,
      "length": 126,
      "text": "ואת־הצפוני ארחיק מעליכם והדחתיו אל־ארץ ציה ושממה את־פניו אל־הים הקדמני וספו אל־הים האחרון ועלה באשו ותעל צחנתו כי הגדיל לעשות׃"
    },
    {
      "uid": "Joel_41",
      "chapter_number": 2,
      "verse_number": 21,
      "start_char": 2611,
      "end_char": 2655,
      "length": 45,
      "text": "אל־תיראי אדמה גילי ושמחי כי־הגדיל יהוה לעשות׃"
    },
    {
      "uid": "Joel_42",
      "chapter_number": 2,
      "verse_number": 22,
      "start_char": 2656,
      "end_char": 2727,
      "length": 72,
      "text": "אל־תיראו בהמות שדי כי דשאו נאות מדבר כי־עץ נשא פריו תאנה וגפן נתנו חילם׃"
    },
    {
      "uid": "Joel_43",
      "chapter_number": 2,
      "verse_number": 23,
      "start_char": 2728,
      "end_char": 2820,
      "length": 93,
      "text": "ובני ציון גילו ושמחו ביהוה אלהיכם כי־נתן לכם את־המורה לצדקה ויורד לכם גשם מורה ומלקוש בראשון׃"
    },
    {
      "uid": "Joel_44",
      "chapter_number": 2,
      "verse_number": 24,
      "start_char": 2821,
      "end_char": 2862,
      "length": 42,
      "text": "ומלאו הגרנות בר והשיקו היקבים תירוש ויצהר׃"
    },
    {
      "uid": "Joel_45",
      "chapter_number": 2,
      "verse_number": 25,
      "start_char": 2863,
      "end_char": 2939,
      "length": 77,
      "text": "ושלמתי לכם את־השנים אשר אכל הארבה הילק והחסיל והגזם חילי הגדול אשר שלחתי בכם׃"
    },
    {
      "uid": "Joel_46",
      "chapter_number": 2,
      "verse_number": 26,
      "start_char": 2940,
      "end_char": 3021,
      "length": 82,
      "text": "ואכלתם אכול ושבוע והללתם את־שם יהוה אלהיכם אשר־עשה עמכם להפליא ולא־יבשו עמי לעולם׃"
    },
    {
      "uid": "Joel_47",
      "chapter_number": 2,
      "verse_number": 27,
      "start_char": 3022,
      "end_char": 3091,
      "length": 70,
      "text": "וידעתם כי בקרב ישראל אני ואני יהוה אלהיכם ואין עוד ולא־יבשו עמי לעולם׃"
    },
    {
      "uid": "Joel_48",
      "chapter_number": 3,
      "verse_number": 1,
      "start_char": 3092,
      "end_char": 3189,
      "length": 98,
      "text": "והיה אחרי־כן אשפוך את־רוחי על־כל־בשר ונבאו בניכם ובנותיכם זקניכם חלמות יחלמון בחוריכם חזינות יראו׃"
    },
    {
      "uid": "Joel_49",
      "chapter_number": 3,
      "verse_number": 2,
      "start_char": 3190,
      "end_char": 3239,
      "length": 50,
      "text": "וגם על־העבדים ועל־השפחות בימים ההמה אשפוך את־רוחי׃"
    },
    {
      "uid": "Joel_50",
      "chapter_number": 3,
      "verse_number": 3,
      "start_char": 3240,
      "end_char": 3283,
      "length": 44,
      "text": "ונתתי מופתים בשמים ובארץ דם ואש ותימרות עשן׃"
    },
    {
      "uid": "Joel_51",
      "chapter_number": 3,
      "verse_number": 4,
      "start_char": 3284,
      "end_char": 3339,
      "length": 56,
      "text": "השמש יהפך לחשך והירח לדם לפני בוא יום יהוה הגדול והנורא׃"
    },
    {
      "uid": "Joel_52",
      "chapter_number": 3,
      "verse_number": 5,
      "start_char": 3340,
      "end_char": 3439,
      "length": 100,
      "text": "והיה כל אשר־יקרא בשם יהוה ימלט כי בהר־ציון ובירושל͏ם תהיה פליטה כאשר אמר יהוה ובשרידים אשר יהוה קרא׃"
    },
    {
      "uid": "Joel_53",
      "chapter_number": 4,
      "verse_number": 1,
      "start_char": 3440,
      "end_char": 3508,
      "length": 69,
      "text": "כי הנה בימים ההמה ובעת ההיא אשר (אשוב) [אשיב] את־שבות יהודה וירושל͏ם׃"
    },
    {
      "uid": "Joel_54",
      "chapter_number": 4,
      "verse_number": 2,
      "start_char": 3509,
      "end_char": 3614,
      "length": 106,
      "text": "וקבצתי את־כל־הגוים והורדתים אל־עמק יהושפט ונשפטתי עמם שם על־עמי ונחלתי ישראל אשר פזרו בגוים ואת־ארצי חלקו׃"
    },
    {
      "uid": "Joel_55",
      "chapter_number": 4,
      "verse_number": 3,
      "start_char": 3615,
      "end_char": 3671,
      "length": 57,
      "text": "ואל־עמי ידו גורל ויתנו הילד בזונה והילדה מכרו ביין וישתו׃"
    },
    {
      "uid": "Joel_56",
      "chapter_number": 4,
      "verse_number": 4,
      "start_char": 3672,
      "end_char": 3776,
      "length": 105,
      "text": "וגם מה־אתם לי צר וצידון וכל גלילות פלשת הגמול אתם משלמים עלי ואם־גמלים אתם עלי קל מהרה אשיב גמלכם בראשכם׃"
    },
    {
      "uid": "Joel_57",
      "chapter_number": 4,
      "verse_number": 5,
      "start_char": 3777,
      "end_char": 3825,
      "length": 49,
      "text": "אשר־כספי וזהבי לקחתם ומחמדי הטבים הבאתם להיכליכם׃"
    },
    {
      "uid": "Joel_58",
      "chapter_number": 4,
      "verse_number": 6,
      "start_char": 3826,
      "end_char": 3889,
      "length": 64,
      "text": "ובני יהודה ובני ירושל͏ם מכרתם לבני היונים למען הרחיקם מעל גבולם׃"
    },
    {
      "uid": "Joel_59",
      "chapter_number": 4,
      "verse_number": 7,
      "start_char": 3890,
      "end_char": 3947,
      "length": 58,
      "text": "הנני מעירם מן־המקום אשר־מכרתם אתם שמה והשבתי גמלכם בראשכם׃"
    },
    {
      "uid": "Joel_60",
      "chapter_number": 4,
      "verse_number": 8,
      "start_char": 3948,
      "end_char": 4027,
      "length": 80,
      "text": "ומכרתי את־בניכם ואת־בנותיכם ביד בני יהודה ומכרום לשבאים אל־גוי רחוק כי יהוה דבר׃"
    },
    {
      "uid": "Joel_61",
      "chapter_number": 4,
      "verse_number": 9,
      "start_char": 4028,
      "end_char": 4092,
      "length": 65,
      "text": "קראו־זאת בגוים קדשו מלחמה העירו הגבורים יגשו יעלו כל אנשי המלחמה׃"
    },
    {
      "uid": "Joel_62",
      "chapter_number": 4,
      "verse_number": 10,
      "start_char": 4093,
      "end_char": 4145,
      "length": 53,
      "text": "כתו אתיכם לחרבות ומזמרתיכם לרמחים החלש יאמר גבור אני׃"
    },
    {
      "uid": "Joel_63",
      "chapter_number": 4,
      "verse_number": 11,
      "start_char": 4146,
      "end_char": 4198,
      "length": 53,
      "text": "עושו ובאו כל־הגוים מסביב ונקבצו שמה הנחת יהוה גבוריך׃"
    },
    {
      "uid": "Joel_64",
      "chapter_number": 4,
      "verse_number": 12,
      "start_char": 4199,
      "end_char": 4263,
      "length": 65,
      "text": "יעורו ויעלו הגוים אל־עמק יהושפט כי שם אשב לשפט את־כל־הגוים מסביב׃"
    },
    {
      "uid": "Joel_65",
      "chapter_number": 4,
      "verse_number": 13,
      "start_char": 4264,
      "end_char": 4328,
      "length": 65,
      "text": "שלחו מגל כי בשל קציר באו רדו כי־מלאה גת השיקו היקבים כי רבה רעתם׃"
    },
    {
      "uid": "Joel_66",
      "chapter_number": 4,
      "verse_number": 14,
      "start_char": 4329,
      "end_char": 4381,
      "length": 53,
      "text": "המונים המונים בעמק החרוץ כי קרוב יום יהוה בעמק החרוץ׃"
    },
    {
      "uid": "Joel_67",
      "chapter_number": 4,
      "verse_number": 15,
      "start_char": 4382,
      "end_char": 4413,
      "length": 32,
      "text": "שמש וירח קדרו וכוכבים אספו נגהם׃"
    },
    {
      "uid": "Joel_68",
      "chapter_number": 4,
      "verse_number": 16,
      "start_char": 4414,
      "end_char": 4498,
      "length": 85,
      "text": "ויהוה מציון ישאג ומירושל͏ם יתן קולו ורעשו שמים וארץ ויהוה מחסה לעמו ומעוז לבני ישראל׃"
    },
    {
      "uid": "Joel_69",
      "chapter_number": 4,
      "verse_number": 17,
      "start_char": 4499,
      "end_char": 4582,
      "length": 84,
      "text": "וידעתם כי אני יהוה אלהיכם שכן בציון הר־קדשי והיתה ירושל͏ם קדש וזרים לא־יעברו־בה עוד׃"
    },
    {
      "uid": "Joel_70",
      "chapter_number": 4,
      "verse_number": 18,
      "start_char": 4583,
      "end_char": 4695,
      "length": 113,
      "text": "והיה ביום ההוא יטפו ההרים עסיס והגבעות תלכנה חלב וכל־אפיקי יהודה ילכו מים ומעין מבית יהוה יצא והשקה את־נחל השטים׃"
    },
    {
      "uid": "Joel_71",
      "chapter_number": 4,
      "verse_number": 19,
      "start_char": 4696,
      "end_char": 4772,
      "length": 77,
      "text": "מצרים לשממה תהיה ואדום למדבר שממה תהיה מחמס בני יהודה אשר־שפכו דם־נקיא בארצם׃"
    },
    {
      "uid": "Joel_72",
      "chapter_number": 4,
      "verse_number": 20,
      "start_char": 4773,
      "end_char": 4808,
      "length": 36,
      "text": "ויהודה לעולם תשב וירושל͏ם לדור ודור׃"
    },
    {
      "uid": "Joel_73",
      "chapter_number": 4,
      "verse_number": 21,
      "start_char": 4809,
      "end_char": 4844,
      "length": 36,
      "text": "ונקיתי דמם לא־נקיתי ויהוה שכן בציון׃"
    }
  ]
}