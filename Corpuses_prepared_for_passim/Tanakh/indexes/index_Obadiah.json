{
  "title": "Obadiah",
  "categories": [
    "Tanakh",
    "Prophets"
  ],
  "sectionNames": [
    "Chapter",
    "Verse"
  ],
  "lines": [
    {
      "uid": "Obadiah_1",
      "chapter_number": 1,
      "verse_number": 1,
      "start_char": 1,
      "end_char": 94,
      "length": 94,
      "text": "חזון עבדיה כה־אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה׃"
    },
    {
      "uid": "Obadiah_2",
      "chapter_number": 1,
      "verse_number": 2,
      "start_char": 95,
      "end_char": 127,
      "length": 33,
      "text": "הנה קטן נתתיך בגוים בזוי אתה מאד׃"
    },
    {
      "uid": "Obadiah_3",
      "chapter_number": 1,
      "verse_number": 3,
      "start_char": 128,
      "end_char": 190,
      "length": 63,
      "text": "זדון לבך השיאך שכני בחגוי־סלע מרום שבתו אמר בלבו מי יורדני ארץ׃"
    },
    {
      "uid": "Obadiah_4",
      "chapter_number": 1,
      "verse_number": 4,
      "start_char": 191,
      "end_char": 247,
      "length": 57,
      "text": "אם־תגביה כנשר ואם־בין כוכבים שים קנך משם אורידך נאם־יהוה׃"
    },
    {
      "uid": "Obadiah_5",
      "chapter_number": 1,
      "verse_number": 5,
      "start_char": 248,
      "end_char": 337,
      "length": 90,
      "text": "אם־גנבים באו־לך אם־שודדי לילה איך נדמיתה הלוא יגנבו דים אם־בצרים באו לך הלוא ישאירו עללות׃"
    },
    {
      "uid": "Obadiah_6",
      "chapter_number": 1,
      "verse_number": 6,
      "start_char": 338,
      "end_char": 363,
      "length": 26,
      "text": "איך נחפשו עשו נבעו מצפניו׃"
    },
    {
      "uid": "Obadiah_7",
      "chapter_number": 1,
      "verse_number": 7,
      "start_char": 364,
      "end_char": 452,
      "length": 89,
      "text": "עד־הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו׃"
    },
    {
      "uid": "Obadiah_8",
      "chapter_number": 1,
      "verse_number": 8,
      "start_char": 453,
      "end_char": 511,
      "length": 59,
      "text": "הלוא ביום ההוא נאם־יהוה והאבדתי חכמים מאדום ותבונה מהר עשו׃"
    },
    {
      "uid": "Obadiah_9",
      "chapter_number": 1,
      "verse_number": 9,
      "start_char": 512,
      "end_char": 555,
      "length": 44,
      "text": "וחתו גבוריך תימן למען יכרת־איש מהר עשו מקטל׃"
    },
    {
      "uid": "Obadiah_10",
      "chapter_number": 1,
      "verse_number": 10,
      "start_char": 556,
      "end_char": 592,
      "length": 37,
      "text": "מחמס אחיך יעקב תכסך בושה ונכרת לעולם׃"
    },
    {
      "uid": "Obadiah_11",
      "chapter_number": 1,
      "verse_number": 11,
      "start_char": 593,
      "end_char": 680,
      "length": 88,
      "text": "ביום עמדך מנגד ביום שבות זרים חילו ונכרים באו שערו ועל־ירושל͏ם ידו גורל גם־אתה כאחד מהם׃"
    },
    {
      "uid": "Obadiah_12",
      "chapter_number": 1,
      "verse_number": 12,
      "start_char": 681,
      "end_char": 760,
      "length": 80,
      "text": "ואל־תרא ביום־אחיך ביום נכרו ואל־תשמח לבני־יהודה ביום אבדם ואל־תגדל פיך ביום צרה׃"
    },
    {
      "uid": "Obadiah_13",
      "chapter_number": 1,
      "verse_number": 13,
      "start_char": 761,
      "end_char": 844,
      "length": 84,
      "text": "אל־תבוא בשער־עמי ביום אידם אל־תרא גם־אתה ברעתו ביום אידו ואל־תשלחנה בחילו ביום אידו׃"
    },
    {
      "uid": "Obadiah_14",
      "chapter_number": 1,
      "verse_number": 14,
      "start_char": 845,
      "end_char": 903,
      "length": 59,
      "text": "ואל־תעמד על־הפרק להכרית את־פליטיו ואל־תסגר שרידיו ביום צרה׃"
    },
    {
      "uid": "Obadiah_15",
      "chapter_number": 1,
      "verse_number": 15,
      "start_char": 904,
      "end_char": 966,
      "length": 63,
      "text": "כי־קרוב יום־יהוה על־כל־הגוים כאשר עשית יעשה לך גמלך ישוב בראשך׃"
    },
    {
      "uid": "Obadiah_16",
      "chapter_number": 1,
      "verse_number": 16,
      "start_char": 967,
      "end_char": 1034,
      "length": 68,
      "text": "כי כאשר שתיתם על־הר קדשי ישתו כל־הגוים תמיד ושתו ולעו והיו כלוא היו׃"
    },
    {
      "uid": "Obadiah_17",
      "chapter_number": 1,
      "verse_number": 17,
      "start_char": 1035,
      "end_char": 1090,
      "length": 56,
      "text": "ובהר ציון תהיה פליטה והיה קדש וירשו בית יעקב את מורשיהם׃"
    },
    {
      "uid": "Obadiah_18",
      "chapter_number": 1,
      "verse_number": 18,
      "start_char": 1091,
      "end_char": 1187,
      "length": 97,
      "text": "והיה בית־יעקב אש ובית יוסף להבה ובית עשו לקש ודלקו בהם ואכלום ולא־יהיה שריד לבית עשו כי יהוה דבר׃"
    },
    {
      "uid": "Obadiah_19",
      "chapter_number": 1,
      "verse_number": 19,
      "start_char": 1188,
      "end_char": 1274,
      "length": 87,
      "text": "וירשו הנגב את־הר עשו והשפלה את־פלשתים וירשו את־שדה אפרים ואת שדה שמרון ובנימן את־הגלעד׃"
    },
    {
      "uid": "Obadiah_20",
      "chapter_number": 1,
      "verse_number": 20,
      "start_char": 1275,
      "end_char": 1357,
      "length": 83,
      "text": "וגלת החל־הזה לבני ישראל אשר־כנענים עד־צרפת וגלת ירושל͏ם אשר בספרד ירשו את ערי הנגב׃"
    },
    {
      "uid": "Obadiah_21",
      "chapter_number": 1,
      "verse_number": 21,
      "start_char": 1358,
      "end_char": 1412,
      "length": 55,
      "text": "ועלו מושעים בהר ציון לשפט את־הר עשו והיתה ליהוה המלוכה׃"
    }
  ]
}