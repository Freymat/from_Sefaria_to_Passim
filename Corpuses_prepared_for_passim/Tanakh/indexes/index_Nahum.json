{
  "title": "Nahum",
  "categories": [
    "Tanakh",
    "Prophets"
  ],
  "sectionNames": [
    "Chapter",
    "Verse"
  ],
  "lines": [
    {
      "uid": "Nahum_1",
      "chapter_number": 1,
      "verse_number": 1,
      "start_char": 1,
      "end_char": 31,
      "length": 31,
      "text": "משא נינוה ספר חזון נחום האלקשי׃"
    },
    {
      "uid": "Nahum_2",
      "chapter_number": 1,
      "verse_number": 2,
      "start_char": 32,
      "end_char": 99,
      "length": 68,
      "text": "אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃"
    },
    {
      "uid": "Nahum_3",
      "chapter_number": 1,
      "verse_number": 3,
      "start_char": 100,
      "end_char": 182,
      "length": 83,
      "text": "יהוה ארך אפים (וגדול) [וגדל־]כח ונקה לא ינקה יהוה בסופה ובשערה דרכו וענן אבק רגליו׃"
    },
    {
      "uid": "Nahum_4",
      "chapter_number": 1,
      "verse_number": 4,
      "start_char": 183,
      "end_char": 246,
      "length": 64,
      "text": "גוער בים ויבשהו וכל־הנהרות החריב אמלל בשן וכרמל ופרח לבנון אמלל׃"
    },
    {
      "uid": "Nahum_5",
      "chapter_number": 1,
      "verse_number": 5,
      "start_char": 247,
      "end_char": 310,
      "length": 64,
      "text": "הרים רעשו ממנו והגבעות התמגגו ותשא הארץ מפניו ותבל וכל־יושבי בה׃"
    },
    {
      "uid": "Nahum_6",
      "chapter_number": 1,
      "verse_number": 6,
      "start_char": 311,
      "end_char": 379,
      "length": 69,
      "text": "לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו׃"
    },
    {
      "uid": "Nahum_7",
      "chapter_number": 1,
      "verse_number": 7,
      "start_char": 380,
      "end_char": 415,
      "length": 36,
      "text": "טוב יהוה למעוז ביום צרה וידע חסי בו׃"
    },
    {
      "uid": "Nahum_8",
      "chapter_number": 1,
      "verse_number": 8,
      "start_char": 416,
      "end_char": 456,
      "length": 41,
      "text": "ובשטף עבר כלה יעשה מקומה ואיביו ירדף־חשך׃"
    },
    {
      "uid": "Nahum_9",
      "chapter_number": 1,
      "verse_number": 9,
      "start_char": 457,
      "end_char": 504,
      "length": 48,
      "text": "מה־תחשבון אל־יהוה כלה הוא עשה לא־תקום פעמים צרה׃"
    },
    {
      "uid": "Nahum_10",
      "chapter_number": 1,
      "verse_number": 10,
      "start_char": 505,
      "end_char": 553,
      "length": 49,
      "text": "כי עד־סירים סבכים וכסבאם סבואים אכלו כקש יבש מלא׃"
    },
    {
      "uid": "Nahum_11",
      "chapter_number": 1,
      "verse_number": 11,
      "start_char": 554,
      "end_char": 587,
      "length": 34,
      "text": "ממך יצא חשב על־יהוה רעה יעץ בליעל׃"
    },
    {
      "uid": "Nahum_12",
      "chapter_number": 1,
      "verse_number": 12,
      "start_char": 588,
      "end_char": 651,
      "length": 64,
      "text": "כה׀ אמר יהוה אם־שלמים וכן רבים וכן נגוזו ועבר וענתך לא אענך עוד׃"
    },
    {
      "uid": "Nahum_13",
      "chapter_number": 1,
      "verse_number": 13,
      "start_char": 652,
      "end_char": 686,
      "length": 35,
      "text": "ועתה אשבר מטהו מעליך ומוסרתיך אנתק׃"
    },
    {
      "uid": "Nahum_14",
      "chapter_number": 1,
      "verse_number": 14,
      "start_char": 687,
      "end_char": 763,
      "length": 77,
      "text": "וצוה עליך יהוה לא־יזרע משמך עוד מבית אלהיך אכרית פסל ומסכה אשים קברך כי קלות׃"
    },
    {
      "uid": "Nahum_15",
      "chapter_number": 2,
      "verse_number": 1,
      "start_char": 764,
      "end_char": 872,
      "length": 109,
      "text": "הנה על־ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד (לעבור) [לעבר־]בך בליעל כלה נכרת׃"
    },
    {
      "uid": "Nahum_16",
      "chapter_number": 2,
      "verse_number": 2,
      "start_char": 873,
      "end_char": 929,
      "length": 57,
      "text": "עלה מפיץ על־פניך נצור מצורה צפה־דרך חזק מתנים אמץ כח מאד׃"
    },
    {
      "uid": "Nahum_17",
      "chapter_number": 2,
      "verse_number": 3,
      "start_char": 930,
      "end_char": 993,
      "length": 64,
      "text": "כי שב יהוה את־גאון יעקב כגאון ישראל כי בקקום בקקים וזמריהם שחתו׃"
    },
    {
      "uid": "Nahum_18",
      "chapter_number": 2,
      "verse_number": 4,
      "start_char": 994,
      "end_char": 1064,
      "length": 71,
      "text": "מגן גבריהו מאדם אנשי־חיל מתלעים באש־פלדת הרכב ביום הכינו והברשים הרעלו׃"
    },
    {
      "uid": "Nahum_19",
      "chapter_number": 2,
      "verse_number": 5,
      "start_char": 1065,
      "end_char": 1129,
      "length": 65,
      "text": "בחוצות יתהוללו הרכב ישתקשקון ברחבות מראיהן כלפידים כברקים ירוצצו׃"
    },
    {
      "uid": "Nahum_20",
      "chapter_number": 2,
      "verse_number": 6,
      "start_char": 1130,
      "end_char": 1189,
      "length": 60,
      "text": "יזכר אדיריו יכשלו (בהלכותם) [בהליכתם] ימהרו חומתה והכן הסכך׃"
    },
    {
      "uid": "Nahum_21",
      "chapter_number": 2,
      "verse_number": 7,
      "start_char": 1190,
      "end_char": 1219,
      "length": 30,
      "text": "שערי הנהרות נפתחו וההיכל נמוג׃"
    },
    {
      "uid": "Nahum_22",
      "chapter_number": 2,
      "verse_number": 8,
      "start_char": 1220,
      "end_char": 1276,
      "length": 57,
      "text": "והצב גלתה העלתה ואמהתיה מנהגות כקול יונים מתפפת על־לבבהן׃"
    },
    {
      "uid": "Nahum_23",
      "chapter_number": 2,
      "verse_number": 9,
      "start_char": 1277,
      "end_char": 1332,
      "length": 56,
      "text": "ונינוה כברכת־מים מימי היא והמה נסים עמדו עמדו ואין מפנה׃"
    },
    {
      "uid": "Nahum_24",
      "chapter_number": 2,
      "verse_number": 10,
      "start_char": 1333,
      "end_char": 1381,
      "length": 49,
      "text": "בזו כסף בזו זהב ואין קצה לתכונה כבד מכל כלי חמדה׃"
    },
    {
      "uid": "Nahum_25",
      "chapter_number": 2,
      "verse_number": 11,
      "start_char": 1382,
      "end_char": 1455,
      "length": 74,
      "text": "בוקה ומבוקה ומבלקה ולב נמס ופק ברכים וחלחלה בכל־מתנים ופני כלם קבצו פארור׃"
    },
    {
      "uid": "Nahum_26",
      "chapter_number": 2,
      "verse_number": 12,
      "start_char": 1456,
      "end_char": 1528,
      "length": 73,
      "text": "איה מעון אריות ומרעה הוא לכפרים אשר הלך אריה לביא שם גור אריה ואין מחריד׃"
    },
    {
      "uid": "Nahum_27",
      "chapter_number": 2,
      "verse_number": 13,
      "start_char": 1529,
      "end_char": 1590,
      "length": 62,
      "text": "אריה טרף בדי גרותיו ומחנק ללבאתיו וימלא־טרף חריו ומענתיו טרפה׃"
    },
    {
      "uid": "Nahum_28",
      "chapter_number": 2,
      "verse_number": 14,
      "start_char": 1591,
      "end_char": 1691,
      "length": 101,
      "text": "הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא־ישמע עוד קול מלאככה׃"
    },
    {
      "uid": "Nahum_29",
      "chapter_number": 3,
      "verse_number": 1,
      "start_char": 1692,
      "end_char": 1733,
      "length": 42,
      "text": "הוי עיר דמים כלה כחש פרק מלאה לא ימיש טרף׃"
    },
    {
      "uid": "Nahum_30",
      "chapter_number": 3,
      "verse_number": 2,
      "start_char": 1734,
      "end_char": 1777,
      "length": 44,
      "text": "קול שוט וקול רעש אופן וסוס דהר ומרכבה מרקדה׃"
    },
    {
      "uid": "Nahum_31",
      "chapter_number": 3,
      "verse_number": 3,
      "start_char": 1778,
      "end_char": 1860,
      "length": 83,
      "text": "פרש מעלה ולהב חרב וברק חנית ורב חלל וכבד פגר ואין קצה לגויה (יכשלו) [וכשלו] בגויתם׃"
    },
    {
      "uid": "Nahum_32",
      "chapter_number": 3,
      "verse_number": 4,
      "start_char": 1861,
      "end_char": 1928,
      "length": 68,
      "text": "מרב זנוני זונה טובת חן בעלת כשפים המכרת גוים בזנוניה ומשפחות בכשפיה׃"
    },
    {
      "uid": "Nahum_33",
      "chapter_number": 3,
      "verse_number": 5,
      "start_char": 1929,
      "end_char": 2006,
      "length": 78,
      "text": "הנני אליך נאם יהוה צבאות וגליתי שוליך על־פניך והראיתי גוים מערך וממלכות קלונך׃"
    },
    {
      "uid": "Nahum_34",
      "chapter_number": 3,
      "verse_number": 6,
      "start_char": 2007,
      "end_char": 2045,
      "length": 39,
      "text": "והשלכתי עליך שקצים ונבלתיך ושמתיך כראי׃"
    },
    {
      "uid": "Nahum_35",
      "chapter_number": 3,
      "verse_number": 7,
      "start_char": 2046,
      "end_char": 2114,
      "length": 69,
      "text": "והיה כל־ראיך ידוד ממך ואמר שדדה נינוה מי ינוד לה מאין אבקש מנחמים לך׃"
    },
    {
      "uid": "Nahum_36",
      "chapter_number": 3,
      "verse_number": 8,
      "start_char": 2115,
      "end_char": 2176,
      "length": 62,
      "text": "התיטבי מנא אמון הישבה ביארים מים סביב לה אשר־חיל ים מים חומתה׃"
    },
    {
      "uid": "Nahum_37",
      "chapter_number": 3,
      "verse_number": 9,
      "start_char": 2177,
      "end_char": 2223,
      "length": 47,
      "text": "כוש עצמה ומצרים ואין קצה פוט ולובים היו בעזרתך׃"
    },
    {
      "uid": "Nahum_38",
      "chapter_number": 3,
      "verse_number": 10,
      "start_char": 2224,
      "end_char": 2316,
      "length": 93,
      "text": "גם־היא לגלה הלכה בשבי גם עלליה ירטשו בראש כל־חוצות ועל־נכבדיה ידו גורל וכל־גדוליה רתקו בזקים׃"
    },
    {
      "uid": "Nahum_39",
      "chapter_number": 3,
      "verse_number": 11,
      "start_char": 2317,
      "end_char": 2361,
      "length": 45,
      "text": "גם־את תשכרי תהי נעלמה גם־את תבקשי מעוז מאויב׃"
    },
    {
      "uid": "Nahum_40",
      "chapter_number": 3,
      "verse_number": 12,
      "start_char": 2362,
      "end_char": 2413,
      "length": 52,
      "text": "כל־מבצריך תאנים עם־בכורים אם־ינועו ונפלו על־פי אוכל׃"
    },
    {
      "uid": "Nahum_41",
      "chapter_number": 3,
      "verse_number": 13,
      "start_char": 2414,
      "end_char": 2475,
      "length": 62,
      "text": "הנה עמך נשים בקרבך לאיביך פתוח נפתחו שערי ארצך אכלה אש בריחיך׃"
    },
    {
      "uid": "Nahum_42",
      "chapter_number": 3,
      "verse_number": 14,
      "start_char": 2476,
      "end_char": 2535,
      "length": 60,
      "text": "מי מצור שאבי־לך חזקי מבצריך באי בטיט ורמסי בחמר החזיקי מלבן׃"
    },
    {
      "uid": "Nahum_43",
      "chapter_number": 3,
      "verse_number": 15,
      "start_char": 2536,
      "end_char": 2593,
      "length": 58,
      "text": "שם תאכלך אש תכריתך חרב תאכלך כילק התכבד כילק התכבדי כארבה׃"
    },
    {
      "uid": "Nahum_44",
      "chapter_number": 3,
      "verse_number": 16,
      "start_char": 2594,
      "end_char": 2631,
      "length": 38,
      "text": "הרבית רכליך מכוכבי השמים ילק פשט ויעף׃"
    },
    {
      "uid": "Nahum_45",
      "chapter_number": 3,
      "verse_number": 17,
      "start_char": 2632,
      "end_char": 2718,
      "length": 87,
      "text": "מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא־נודע מקומו אים׃"
    },
    {
      "uid": "Nahum_46",
      "chapter_number": 3,
      "verse_number": 18,
      "start_char": 2719,
      "end_char": 2777,
      "length": 59,
      "text": "נמו רעיך מלך אשור ישכנו אדיריך נפשו עמך על־ההרים ואין מקבץ׃"
    },
    {
      "uid": "Nahum_47",
      "chapter_number": 3,
      "verse_number": 19,
      "start_char": 2778,
      "end_char": 2855,
      "length": 78,
      "text": "אין־כהה לשברך נחלה מכתך כל׀ שמעי שמעך תקעו כף עליך כי על־מי לא־עברה רעתך תמיד׃"
    }
  ]
}