{
  "title": "Amos",
  "categories": [
    "Tanakh",
    "Prophets"
  ],
  "sectionNames": [
    "Chapter",
    "Verse"
  ],
  "lines": [
    {
      "uid": "Amos_1",
      "chapter_number": 1,
      "verse_number": 1,
      "start_char": 1,
      "end_char": 115,
      "length": 115,
      "text": "דברי עמוס אשר־היה בנקדים מתקוע אשר חזה על־ישראל בימי׀ עזיה מלך־יהודה ובימי ירבעם בן־יואש מלך ישראל שנתים לפני הרעש׃"
    },
    {
      "uid": "Amos_2",
      "chapter_number": 1,
      "verse_number": 2,
      "start_char": 116,
      "end_char": 189,
      "length": 74,
      "text": "ויאמר׀ יהוה מציון ישאג ומירושל͏ם יתן קולו ואבלו נאות הרעים ויבש ראש הכרמל׃"
    },
    {
      "uid": "Amos_3",
      "chapter_number": 1,
      "verse_number": 3,
      "start_char": 190,
      "end_char": 269,
      "length": 80,
      "text": "כה אמר יהוה על־שלשה פשעי דמשק ועל־ארבעה לא אשיבנו על־דושם בחרצות הברזל את־הגלעד׃"
    },
    {
      "uid": "Amos_4",
      "chapter_number": 1,
      "verse_number": 4,
      "start_char": 270,
      "end_char": 309,
      "length": 40,
      "text": "ושלחתי אש בבית חזאל ואכלה ארמנות בן־הדד׃"
    },
    {
      "uid": "Amos_5",
      "chapter_number": 1,
      "verse_number": 5,
      "start_char": 310,
      "end_char": 393,
      "length": 84,
      "text": "ושברתי בריח דמשק והכרתי יושב מבקעת־און ותומך שבט מבית עדן וגלו עם־ארם קירה אמר יהוה׃"
    },
    {
      "uid": "Amos_6",
      "chapter_number": 1,
      "verse_number": 6,
      "start_char": 394,
      "end_char": 475,
      "length": 82,
      "text": "כה אמר יהוה על־שלשה פשעי עזה ועל־ארבעה לא אשיבנו על־הגלותם גלות שלמה להסגיר לאדום׃"
    },
    {
      "uid": "Amos_7",
      "chapter_number": 1,
      "verse_number": 7,
      "start_char": 476,
      "end_char": 509,
      "length": 34,
      "text": "ושלחתי אש בחומת עזה ואכלה ארמנתיה׃"
    },
    {
      "uid": "Amos_8",
      "chapter_number": 1,
      "verse_number": 8,
      "start_char": 510,
      "end_char": 601,
      "length": 92,
      "text": "והכרתי יושב מאשדוד ותומך שבט מאשקלון והשיבותי ידי על־עקרון ואבדו שארית פלשתים אמר אדני יהוה׃"
    },
    {
      "uid": "Amos_9",
      "chapter_number": 1,
      "verse_number": 9,
      "start_char": 602,
      "end_char": 694,
      "length": 93,
      "text": "כה אמר יהוה על־שלשה פשעי־צר ועל־ארבעה לא אשיבנו על־הסגירם גלות שלמה לאדום ולא זכרו ברית אחים׃"
    },
    {
      "uid": "Amos_10",
      "chapter_number": 1,
      "verse_number": 10,
      "start_char": 695,
      "end_char": 728,
      "length": 34,
      "text": "ושלחתי אש בחומת צר ואכלה ארמנותיה׃"
    },
    {
      "uid": "Amos_11",
      "chapter_number": 1,
      "verse_number": 11,
      "start_char": 729,
      "end_char": 837,
      "length": 109,
      "text": "כה אמר יהוה על־שלשה פשעי אדום ועל־ארבעה לא אשיבנו על־רדפו בחרב אחיו ושחת רחמיו ויטרף לעד אפו ועברתו שמרה נצח׃"
    },
    {
      "uid": "Amos_12",
      "chapter_number": 1,
      "verse_number": 12,
      "start_char": 838,
      "end_char": 871,
      "length": 34,
      "text": "ושלחתי אש בתימן ואכלה ארמנות בצרה׃"
    },
    {
      "uid": "Amos_13",
      "chapter_number": 1,
      "verse_number": 13,
      "start_char": 872,
      "end_char": 964,
      "length": 93,
      "text": "כה אמר יהוה על־שלשה פשעי בני־עמון ועל־ארבעה לא אשיבנו על־בקעם הרות הגלעד למען הרחיב את־גבולם׃"
    },
    {
      "uid": "Amos_14",
      "chapter_number": 1,
      "verse_number": 14,
      "start_char": 965,
      "end_char": 1031,
      "length": 67,
      "text": "והצתי אש בחומת רבה ואכלה ארמנותיה בתרועה ביום מלחמה בסער ביום סופה׃"
    },
    {
      "uid": "Amos_15",
      "chapter_number": 1,
      "verse_number": 15,
      "start_char": 1032,
      "end_char": 1071,
      "length": 40,
      "text": "והלך מלכם בגולה הוא ושריו יחדו אמר יהוה׃"
    },
    {
      "uid": "Amos_16",
      "chapter_number": 2,
      "verse_number": 1,
      "start_char": 1072,
      "end_char": 1149,
      "length": 78,
      "text": "כה אמר יהוה על־שלשה פשעי מואב ועל־ארבעה לא אשיבנו על־שרפו עצמות מלך־אדום לשיד׃"
    },
    {
      "uid": "Amos_17",
      "chapter_number": 2,
      "verse_number": 2,
      "start_char": 1150,
      "end_char": 1217,
      "length": 68,
      "text": "ושלחתי־אש במואב ואכלה ארמנות הקריות ומת בשאון מואב בתרועה בקול שופר׃"
    },
    {
      "uid": "Amos_18",
      "chapter_number": 2,
      "verse_number": 3,
      "start_char": 1218,
      "end_char": 1263,
      "length": 46,
      "text": "והכרתי שופט מקרבה וכל־שריה אהרוג עמו אמר יהוה׃"
    },
    {
      "uid": "Amos_19",
      "chapter_number": 2,
      "verse_number": 4,
      "start_char": 1264,
      "end_char": 1385,
      "length": 122,
      "text": "כה אמר יהוה על־שלשה פשעי יהודה ועל־ארבעה לא אשיבנו על־מאסם את־תורת יהוה וחקיו לא שמרו ויתעום כזביהם אשר־הלכו אבותם אחריהם׃"
    },
    {
      "uid": "Amos_20",
      "chapter_number": 2,
      "verse_number": 5,
      "start_char": 1386,
      "end_char": 1423,
      "length": 38,
      "text": "ושלחתי אש ביהודה ואכלה ארמנות ירושל͏ם׃"
    },
    {
      "uid": "Amos_21",
      "chapter_number": 2,
      "verse_number": 6,
      "start_char": 1424,
      "end_char": 1511,
      "length": 88,
      "text": "כה אמר יהוה על־שלשה פשעי ישראל ועל־ארבעה לא אשיבנו על־מכרם בכסף צדיק ואביון בעבור נעלים׃"
    },
    {
      "uid": "Amos_22",
      "chapter_number": 2,
      "verse_number": 7,
      "start_char": 1512,
      "end_char": 1599,
      "length": 88,
      "text": "השאפים על־עפר־ארץ בראש דלים ודרך ענוים יטו ואיש ואביו ילכו אל־הנערה למען חלל את־שם קדשי׃"
    },
    {
      "uid": "Amos_23",
      "chapter_number": 2,
      "verse_number": 8,
      "start_char": 1600,
      "end_char": 1659,
      "length": 60,
      "text": "ועל־בגדים חבלים יטו אצל כל־מזבח ויין ענושים ישתו בית אלהיהם׃"
    },
    {
      "uid": "Amos_24",
      "chapter_number": 2,
      "verse_number": 9,
      "start_char": 1660,
      "end_char": 1754,
      "length": 95,
      "text": "ואנכי השמדתי את־האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת׃"
    },
    {
      "uid": "Amos_25",
      "chapter_number": 2,
      "verse_number": 10,
      "start_char": 1755,
      "end_char": 1829,
      "length": 75,
      "text": "ואנכי העליתי אתכם מארץ מצרים ואולך אתכם במדבר ארבעים שנה לרשת את־ארץ האמרי׃"
    },
    {
      "uid": "Amos_26",
      "chapter_number": 2,
      "verse_number": 11,
      "start_char": 1830,
      "end_char": 1898,
      "length": 69,
      "text": "ואקים מבניכם לנביאים ומבחוריכם לנזרים האף אין־זאת בני ישראל נאם־יהוה׃"
    },
    {
      "uid": "Amos_27",
      "chapter_number": 2,
      "verse_number": 12,
      "start_char": 1899,
      "end_char": 1950,
      "length": 52,
      "text": "ותשקו את־הנזרים יין ועל־הנביאים צויתם לאמר לא תנבאו׃"
    },
    {
      "uid": "Amos_28",
      "chapter_number": 2,
      "verse_number": 13,
      "start_char": 1951,
      "end_char": 2001,
      "length": 51,
      "text": "הנה אנכי מעיק תחתיכם כאשר תעיק העגלה המלאה לה עמיר׃"
    },
    {
      "uid": "Amos_29",
      "chapter_number": 2,
      "verse_number": 14,
      "start_char": 2002,
      "end_char": 2051,
      "length": 50,
      "text": "ואבד מנוס מקל וחזק לא־יאמץ כחו וגבור לא־ימלט נפשו׃"
    },
    {
      "uid": "Amos_30",
      "chapter_number": 2,
      "verse_number": 15,
      "start_char": 2052,
      "end_char": 2111,
      "length": 60,
      "text": "ותפש הקשת לא יעמד וקל ברגליו לא ימלט ורכב הסוס לא ימלט נפשו׃"
    },
    {
      "uid": "Amos_31",
      "chapter_number": 2,
      "verse_number": 16,
      "start_char": 2112,
      "end_char": 2158,
      "length": 47,
      "text": "ואמיץ לבו בגבורים ערום ינוס ביום־ההוא נאם־יהוה׃"
    },
    {
      "uid": "Amos_32",
      "chapter_number": 3,
      "verse_number": 1,
      "start_char": 2159,
      "end_char": 2244,
      "length": 86,
      "text": "שמעו את־הדבר הזה אשר דבר יהוה עליכם בני ישראל על כל־המשפחה אשר העליתי מארץ מצרים לאמר׃"
    },
    {
      "uid": "Amos_33",
      "chapter_number": 3,
      "verse_number": 2,
      "start_char": 2245,
      "end_char": 2306,
      "length": 62,
      "text": "רק אתכם ידעתי מכל משפחות האדמה על־כן אפקד עליכם את כל־עונתיכם׃"
    },
    {
      "uid": "Amos_34",
      "chapter_number": 3,
      "verse_number": 3,
      "start_char": 2307,
      "end_char": 2336,
      "length": 30,
      "text": "הילכו שנים יחדו בלתי אם־נועדו׃"
    },
    {
      "uid": "Amos_35",
      "chapter_number": 3,
      "verse_number": 4,
      "start_char": 2337,
      "end_char": 2398,
      "length": 62,
      "text": "הישאג אריה ביער וטרף אין לו היתן כפיר קולו ממענתו בלתי אם־לכד׃"
    },
    {
      "uid": "Amos_36",
      "chapter_number": 3,
      "verse_number": 5,
      "start_char": 2399,
      "end_char": 2465,
      "length": 67,
      "text": "התפל צפור על־פח הארץ ומוקש אין לה היעלה־פח מן־האדמה ולכוד לא ילכוד׃"
    },
    {
      "uid": "Amos_37",
      "chapter_number": 3,
      "verse_number": 6,
      "start_char": 2466,
      "end_char": 2526,
      "length": 61,
      "text": "אם־יתקע שופר בעיר ועם לא יחרדו אם־תהיה רעה בעיר ויהוה לא עשה׃"
    },
    {
      "uid": "Amos_38",
      "chapter_number": 3,
      "verse_number": 7,
      "start_char": 2527,
      "end_char": 2583,
      "length": 57,
      "text": "כי לא יעשה אדני יהוה דבר כי אם־גלה סודו אל־עבדיו הנביאים׃"
    },
    {
      "uid": "Amos_39",
      "chapter_number": 3,
      "verse_number": 8,
      "start_char": 2584,
      "end_char": 2628,
      "length": 45,
      "text": "אריה שאג מי לא יירא אדני יהוה דבר מי לא ינבא׃"
    },
    {
      "uid": "Amos_40",
      "chapter_number": 3,
      "verse_number": 9,
      "start_char": 2629,
      "end_char": 2735,
      "length": 107,
      "text": "השמיעו על־ארמנות באשדוד ועל־ארמנות בארץ מצרים ואמרו האספו על־הרי שמרון וראו מהומת רבות בתוכה ועשוקים בקרבה׃"
    },
    {
      "uid": "Amos_41",
      "chapter_number": 3,
      "verse_number": 10,
      "start_char": 2736,
      "end_char": 2790,
      "length": 55,
      "text": "ולא־ידעו עשות־נכחה נאם־יהוה האוצרים חמס ושד בארמנותיהם׃"
    },
    {
      "uid": "Amos_42",
      "chapter_number": 3,
      "verse_number": 11,
      "start_char": 2791,
      "end_char": 2855,
      "length": 65,
      "text": "לכן כה אמר אדני יהוה צר וסביב הארץ והוריד ממך עזך ונבזו ארמנותיך׃"
    },
    {
      "uid": "Amos_43",
      "chapter_number": 3,
      "verse_number": 12,
      "start_char": 2856,
      "end_char": 2965,
      "length": 110,
      "text": "כה אמר יהוה כאשר יציל הרעה מפי הארי שתי כרעים או בדל־אזן כן ינצלו בני ישראל הישבים בשמרון בפאת מטה ובדמשק ערש׃"
    },
    {
      "uid": "Amos_44",
      "chapter_number": 3,
      "verse_number": 13,
      "start_char": 2966,
      "end_char": 3013,
      "length": 48,
      "text": "שמעו והעידו בבית יעקב נאם־אדני יהוה אלהי הצבאות׃"
    },
    {
      "uid": "Amos_45",
      "chapter_number": 3,
      "verse_number": 14,
      "start_char": 3014,
      "end_char": 3096,
      "length": 83,
      "text": "כי ביום פקדי פשעי־ישראל עליו ופקדתי על־מזבחות בית־אל ונגדעו קרנות המזבח ונפלו לארץ׃"
    },
    {
      "uid": "Amos_46",
      "chapter_number": 3,
      "verse_number": 15,
      "start_char": 3097,
      "end_char": 3162,
      "length": 66,
      "text": "והכיתי בית־החרף על־בית הקיץ ואבדו בתי השן וספו בתים רבים נאם־יהוה׃"
    },
    {
      "uid": "Amos_47",
      "chapter_number": 4,
      "verse_number": 1,
      "start_char": 3163,
      "end_char": 3253,
      "length": 91,
      "text": "שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה׃"
    },
    {
      "uid": "Amos_48",
      "chapter_number": 4,
      "verse_number": 2,
      "start_char": 3254,
      "end_char": 3334,
      "length": 81,
      "text": "נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה׃"
    },
    {
      "uid": "Amos_49",
      "chapter_number": 4,
      "verse_number": 3,
      "start_char": 3335,
      "end_char": 3382,
      "length": 48,
      "text": "ופרצים תצאנה אשה נגדה והשלכתנה ההרמונה נאם־יהוה׃"
    },
    {
      "uid": "Amos_50",
      "chapter_number": 4,
      "verse_number": 4,
      "start_char": 3383,
      "end_char": 3454,
      "length": 72,
      "text": "באו בית־אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם׃"
    },
    {
      "uid": "Amos_51",
      "chapter_number": 4,
      "verse_number": 5,
      "start_char": 3455,
      "end_char": 3524,
      "length": 70,
      "text": "וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה׃"
    },
    {
      "uid": "Amos_52",
      "chapter_number": 4,
      "verse_number": 6,
      "start_char": 3525,
      "end_char": 3606,
      "length": 82,
      "text": "וגם־אני נתתי לכם נקיון שנים בכל־עריכם וחסר לחם בכל מקומתיכם ולא־שבתם עדי נאם־יהוה׃"
    },
    {
      "uid": "Amos_53",
      "chapter_number": 4,
      "verse_number": 7,
      "start_char": 3607,
      "end_char": 3738,
      "length": 132,
      "text": "וגם אנכי מנעתי מכם את־הגשם בעוד שלשה חדשים לקציר והמטרתי על־עיר אחת ועל־עיר אחת לא אמטיר חלקה אחת תמטר וחלקה אשר־לא־תמטיר עליה תיבש׃"
    },
    {
      "uid": "Amos_54",
      "chapter_number": 4,
      "verse_number": 8,
      "start_char": 3739,
      "end_char": 3810,
      "length": 72,
      "text": "ונעו שתים שלש ערים אל־עיר אחת לשתות מים ולא ישבעו ולא־שבתם עדי נאם־יהוה׃"
    },
    {
      "uid": "Amos_55",
      "chapter_number": 4,
      "verse_number": 9,
      "start_char": 3811,
      "end_char": 3906,
      "length": 96,
      "text": "הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא־שבתם עדי נאם־יהוה׃"
    },
    {
      "uid": "Amos_56",
      "chapter_number": 4,
      "verse_number": 10,
      "start_char": 3907,
      "end_char": 4010,
      "length": 104,
      "text": "שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא־שבתם עדי נאם־יהוה׃"
    },
    {
      "uid": "Amos_57",
      "chapter_number": 4,
      "verse_number": 11,
      "start_char": 4011,
      "end_char": 4092,
      "length": 82,
      "text": "הפכתי בכם כמהפכת אלהים את־סדם ואת־עמרה ותהיו כאוד מצל משרפה ולא־שבתם עדי נאם־יהוה׃"
    },
    {
      "uid": "Amos_58",
      "chapter_number": 4,
      "verse_number": 12,
      "start_char": 4093,
      "end_char": 4155,
      "length": 63,
      "text": "לכן כה אעשה־לך ישראל עקב כי־זאת אעשה־לך הכון לקראת־אלהיך ישראל׃"
    },
    {
      "uid": "Amos_59",
      "chapter_number": 4,
      "verse_number": 13,
      "start_char": 4156,
      "end_char": 4249,
      "length": 94,
      "text": "כי הנה יוצר הרים וברא רוח ומגיד לאדם מה־שחו עשה שחר עיפה ודרך על־במתי ארץ יהוה אלהי־צבאות שמו׃"
    },
    {
      "uid": "Amos_60",
      "chapter_number": 5,
      "verse_number": 1,
      "start_char": 4250,
      "end_char": 4300,
      "length": 51,
      "text": "שמעו את־הדבר הזה אשר אנכי נשא עליכם קינה בית ישראל׃"
    },
    {
      "uid": "Amos_61",
      "chapter_number": 5,
      "verse_number": 2,
      "start_char": 4301,
      "end_char": 4354,
      "length": 54,
      "text": "נפלה לא־תוסיף קום בתולת ישראל נטשה על־אדמתה אין מקימה׃"
    },
    {
      "uid": "Amos_62",
      "chapter_number": 5,
      "verse_number": 3,
      "start_char": 4355,
      "end_char": 4433,
      "length": 79,
      "text": "כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל׃"
    },
    {
      "uid": "Amos_63",
      "chapter_number": 5,
      "verse_number": 4,
      "start_char": 4434,
      "end_char": 4471,
      "length": 38,
      "text": "כי כה אמר יהוה לבית ישראל דרשוני וחיו׃"
    },
    {
      "uid": "Amos_64",
      "chapter_number": 5,
      "verse_number": 5,
      "start_char": 4472,
      "end_char": 4557,
      "length": 86,
      "text": "ואל־תדרשו בית־אל והגלגל לא תבאו ובאר שבע לא תעברו כי הגלגל גלה יגלה ובית־אל יהיה לאון׃"
    },
    {
      "uid": "Amos_65",
      "chapter_number": 5,
      "verse_number": 6,
      "start_char": 4558,
      "end_char": 4620,
      "length": 63,
      "text": "דרשו את־יהוה וחיו פן־יצלח כאש בית יוסף ואכלה ואין־מכבה לבית־אל׃"
    },
    {
      "uid": "Amos_66",
      "chapter_number": 5,
      "verse_number": 7,
      "start_char": 4621,
      "end_char": 4655,
      "length": 35,
      "text": "ההפכים ללענה משפט וצדקה לארץ הניחו׃"
    },
    {
      "uid": "Amos_67",
      "chapter_number": 5,
      "verse_number": 8,
      "start_char": 4656,
      "end_char": 4744,
      "length": 89,
      "text": "עשה כימה וכסיל והפך לבקר צלמות ויום לילה החשיך הקורא למי־הים וישפכם על־פני הארץ יהוה שמו׃"
    },
    {
      "uid": "Amos_68",
      "chapter_number": 5,
      "verse_number": 9,
      "start_char": 4745,
      "end_char": 4777,
      "length": 33,
      "text": "המבליג שד על־עז ושד על־מבצר יבוא׃"
    },
    {
      "uid": "Amos_69",
      "chapter_number": 5,
      "verse_number": 10,
      "start_char": 4778,
      "end_char": 4809,
      "length": 32,
      "text": "שנאו בשער מוכיח ודבר תמים יתעבו׃"
    },
    {
      "uid": "Amos_70",
      "chapter_number": 5,
      "verse_number": 11,
      "start_char": 4810,
      "end_char": 4908,
      "length": 99,
      "text": "לכן יען בושסכם על־דל ומשאת־בר תקחו ממנו בתי גזית בניתם ולא־תשבו בם כרמי־חמד נטעתם ולא תשתו את־יינם׃"
    },
    {
      "uid": "Amos_71",
      "chapter_number": 5,
      "verse_number": 12,
      "start_char": 4909,
      "end_char": 4981,
      "length": 73,
      "text": "כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו׃"
    },
    {
      "uid": "Amos_72",
      "chapter_number": 5,
      "verse_number": 13,
      "start_char": 4982,
      "end_char": 5019,
      "length": 38,
      "text": "לכן המשכיל בעת ההיא ידם כי עת רעה היא׃"
    },
    {
      "uid": "Amos_73",
      "chapter_number": 5,
      "verse_number": 14,
      "start_char": 5020,
      "end_char": 5085,
      "length": 66,
      "text": "דרשו־טוב ואל־רע למען תחיו ויהי־כן יהוה אלהי־צבאות אתכם כאשר אמרתם׃"
    },
    {
      "uid": "Amos_74",
      "chapter_number": 5,
      "verse_number": 15,
      "start_char": 5086,
      "end_char": 5157,
      "length": 72,
      "text": "שנאו־רע ואהבו טוב והציגו בשער משפט אולי יחנן יהוה אלהי־צבאות שארית יוסף׃"
    },
    {
      "uid": "Amos_75",
      "chapter_number": 5,
      "verse_number": 16,
      "start_char": 5158,
      "end_char": 5263,
      "length": 106,
      "text": "לכן כה־אמר יהוה אלהי צבאות אדני בכל־רחבות מספד ובכל־חוצות יאמרו הו־הו וקראו אכר אל־אבל ומספד אל־יודעי נהי׃"
    },
    {
      "uid": "Amos_76",
      "chapter_number": 5,
      "verse_number": 17,
      "start_char": 5264,
      "end_char": 5302,
      "length": 39,
      "text": "ובכל־כרמים מספד כי־אעבר בקרבך אמר יהוה׃"
    },
    {
      "uid": "Amos_77",
      "chapter_number": 5,
      "verse_number": 18,
      "start_char": 5303,
      "end_char": 5362,
      "length": 60,
      "text": "הוי המתאוים את־יום יהוה למה־זה לכם יום יהוה הוא־חשך ולא־אור׃"
    },
    {
      "uid": "Amos_78",
      "chapter_number": 5,
      "verse_number": 19,
      "start_char": 5363,
      "end_char": 5433,
      "length": 71,
      "text": "כאשר ינוס איש מפני הארי ופגעו הדב ובא הבית וסמך ידו על־הקיר ונשכו הנחש׃"
    },
    {
      "uid": "Amos_79",
      "chapter_number": 5,
      "verse_number": 20,
      "start_char": 5434,
      "end_char": 5474,
      "length": 41,
      "text": "הלא־חשך יום יהוה ולא־אור ואפל ולא־נגה לו׃"
    },
    {
      "uid": "Amos_80",
      "chapter_number": 5,
      "verse_number": 21,
      "start_char": 5475,
      "end_char": 5510,
      "length": 36,
      "text": "שנאתי מאסתי חגיכם ולא אריח בעצרתיכם׃"
    },
    {
      "uid": "Amos_81",
      "chapter_number": 5,
      "verse_number": 22,
      "start_char": 5511,
      "end_char": 5567,
      "length": 57,
      "text": "כי אם־תעלו־לי עלות ומנחתיכם לא ארצה ושלם מריאיכם לא אביט׃"
    },
    {
      "uid": "Amos_82",
      "chapter_number": 5,
      "verse_number": 23,
      "start_char": 5568,
      "end_char": 5606,
      "length": 39,
      "text": "הסר מעלי המון שריך וזמרת נבליך לא אשמע׃"
    },
    {
      "uid": "Amos_83",
      "chapter_number": 5,
      "verse_number": 24,
      "start_char": 5607,
      "end_char": 5637,
      "length": 31,
      "text": "ויגל כמים משפט וצדקה כנחל איתן׃"
    },
    {
      "uid": "Amos_84",
      "chapter_number": 5,
      "verse_number": 25,
      "start_char": 5638,
      "end_char": 5686,
      "length": 49,
      "text": "הזבחים ומנחה הגשתם־לי במדבר ארבעים שנה בית ישראל׃"
    },
    {
      "uid": "Amos_85",
      "chapter_number": 5,
      "verse_number": 26,
      "start_char": 5687,
      "end_char": 5749,
      "length": 63,
      "text": "ונשאתם את סכות מלככם ואת כיון צלמיכם כוכב אלהיכם אשר עשיתם לכם׃"
    },
    {
      "uid": "Amos_86",
      "chapter_number": 5,
      "verse_number": 27,
      "start_char": 5750,
      "end_char": 5798,
      "length": 49,
      "text": "והגליתי אתכם מהלאה לדמשק אמר יהוה אלהי־צבאות שמו׃"
    },
    {
      "uid": "Amos_87",
      "chapter_number": 6,
      "verse_number": 1,
      "start_char": 5799,
      "end_char": 5870,
      "length": 72,
      "text": "הוי השאננים בציון והבטחים בהר שמרון נקבי ראשית הגוים ובאו להם בית ישראל׃"
    },
    {
      "uid": "Amos_88",
      "chapter_number": 6,
      "verse_number": 2,
      "start_char": 5871,
      "end_char": 5959,
      "length": 89,
      "text": "עברו כלנה וראו ולכו משם חמת רבה ורדו גת־פלשתים הטובים מן־הממלכות האלה אם־רב גבולם מגבלכם׃"
    },
    {
      "uid": "Amos_89",
      "chapter_number": 6,
      "verse_number": 3,
      "start_char": 5960,
      "end_char": 5989,
      "length": 30,
      "text": "המנדים ליום רע ותגשון שבת חמס׃"
    },
    {
      "uid": "Amos_90",
      "chapter_number": 6,
      "verse_number": 4,
      "start_char": 5990,
      "end_char": 6058,
      "length": 69,
      "text": "השכבים על־מטות שן וסרחים על־ערשותם ואכלים כרים מצאן ועגלים מתוך מרבק׃"
    },
    {
      "uid": "Amos_91",
      "chapter_number": 6,
      "verse_number": 5,
      "start_char": 6059,
      "end_char": 6099,
      "length": 41,
      "text": "הפרטים על־פי הנבל כדויד חשבו להם כלי־שיר׃"
    },
    {
      "uid": "Amos_92",
      "chapter_number": 6,
      "verse_number": 6,
      "start_char": 6100,
      "end_char": 6156,
      "length": 57,
      "text": "השתים במזרקי יין וראשית שמנים ימשחו ולא נחלו על־שבר יוסף׃"
    },
    {
      "uid": "Amos_93",
      "chapter_number": 6,
      "verse_number": 7,
      "start_char": 6157,
      "end_char": 6195,
      "length": 39,
      "text": "לכן עתה יגלו בראש גלים וסר מרזח סרוחים׃"
    },
    {
      "uid": "Amos_94",
      "chapter_number": 6,
      "verse_number": 8,
      "start_char": 6196,
      "end_char": 6292,
      "length": 97,
      "text": "נשבע אדני יהוה בנפשו נאם־יהוה אלהי צבאות מתאב אנכי את־גאון יעקב וארמנתיו שנאתי והסגרתי עיר ומלאה׃"
    },
    {
      "uid": "Amos_95",
      "chapter_number": 6,
      "verse_number": 9,
      "start_char": 6293,
      "end_char": 6331,
      "length": 39,
      "text": "והיה אם־יותרו עשרה אנשים בבית אחד ומתו׃"
    },
    {
      "uid": "Amos_96",
      "chapter_number": 6,
      "verse_number": 10,
      "start_char": 6332,
      "end_char": 6440,
      "length": 109,
      "text": "ונשאו דודו ומסרפו להוציא עצמים מן־הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה׃"
    },
    {
      "uid": "Amos_97",
      "chapter_number": 6,
      "verse_number": 11,
      "start_char": 6441,
      "end_char": 6497,
      "length": 57,
      "text": "כי־הנה יהוה מצוה והכה הבית הגדול רסיסים והבית הקטן בקעים׃"
    },
    {
      "uid": "Amos_98",
      "chapter_number": 6,
      "verse_number": 12,
      "start_char": 6498,
      "end_char": 6566,
      "length": 69,
      "text": "הירצון בסלע סוסים אם־יחרוש בבקרים כי־הפכתם לראש משפט ופרי צדקה ללענה׃"
    },
    {
      "uid": "Amos_99",
      "chapter_number": 6,
      "verse_number": 13,
      "start_char": 6567,
      "end_char": 6616,
      "length": 50,
      "text": "השמחים ללא דבר האמרים הלוא בחזקנו לקחנו לנו קרנים׃"
    },
    {
      "uid": "Amos_100",
      "chapter_number": 6,
      "verse_number": 14,
      "start_char": 6617,
      "end_char": 6704,
      "length": 88,
      "text": "כי הנני מקים עליכם בית ישראל נאם־יהוה אלהי הצבאות גוי ולחצו אתכם מלבוא חמת עד־נחל הערבה׃"
    },
    {
      "uid": "Amos_101",
      "chapter_number": 7,
      "verse_number": 1,
      "start_char": 6705,
      "end_char": 6775,
      "length": 71,
      "text": "כה הראני אדני יהוה והנה יוצר גבי בתחלת עלות הלקש והנה־לקש אחר גזי המלך׃"
    },
    {
      "uid": "Amos_102",
      "chapter_number": 7,
      "verse_number": 2,
      "start_char": 6776,
      "end_char": 6851,
      "length": 76,
      "text": "והיה אם־כלה לאכול את־עשב הארץ ואמר אדני יהוה סלח־נא מי יקום יעקב כי קטן הוא׃"
    },
    {
      "uid": "Amos_103",
      "chapter_number": 7,
      "verse_number": 3,
      "start_char": 6852,
      "end_char": 6884,
      "length": 33,
      "text": "נחם יהוה על־זאת לא תהיה אמר יהוה׃"
    },
    {
      "uid": "Amos_104",
      "chapter_number": 7,
      "verse_number": 4,
      "start_char": 6885,
      "end_char": 6962,
      "length": 78,
      "text": "כה הראני אדני יהוה והנה קרא לרב באש אדני יהוה ותאכל את־תהום רבה ואכלה את־החלק׃"
    },
    {
      "uid": "Amos_105",
      "chapter_number": 7,
      "verse_number": 5,
      "start_char": 6963,
      "end_char": 7008,
      "length": 46,
      "text": "ואמר אדני יהוה חדל־נא מי יקום יעקב כי קטן הוא׃"
    },
    {
      "uid": "Amos_106",
      "chapter_number": 7,
      "verse_number": 6,
      "start_char": 7009,
      "end_char": 7053,
      "length": 45,
      "text": "נחם יהוה על־זאת גם־היא לא תהיה אמר אדני יהוה׃"
    },
    {
      "uid": "Amos_107",
      "chapter_number": 7,
      "verse_number": 7,
      "start_char": 7054,
      "end_char": 7098,
      "length": 45,
      "text": "כה הראני והנה אדני נצב על־חומת אנך ובידו אנך׃"
    },
    {
      "uid": "Amos_108",
      "chapter_number": 7,
      "verse_number": 8,
      "start_char": 7099,
      "end_char": 7197,
      "length": 99,
      "text": "ויאמר יהוה אלי מה־אתה ראה עמוס ואמר אנך ויאמר אדני הנני שם אנך בקרב עמי ישראל לא־אוסיף עוד עבור לו׃"
    },
    {
      "uid": "Amos_109",
      "chapter_number": 7,
      "verse_number": 9,
      "start_char": 7198,
      "end_char": 7256,
      "length": 59,
      "text": "ונשמו במות ישחק ומקדשי ישראל יחרבו וקמתי על־בית ירבעם בחרב׃"
    },
    {
      "uid": "Amos_110",
      "chapter_number": 7,
      "verse_number": 10,
      "start_char": 7257,
      "end_char": 7363,
      "length": 107,
      "text": "וישלח אמציה כהן בית־אל אל־ירבעם מלך־ישראל לאמר קשר עליך עמוס בקרב בית ישראל לא־תוכל הארץ להכיל את־כל־דבריו׃"
    },
    {
      "uid": "Amos_111",
      "chapter_number": 7,
      "verse_number": 11,
      "start_char": 7364,
      "end_char": 7420,
      "length": 57,
      "text": "כי־כה אמר עמוס בחרב ימות ירבעם וישראל גלה יגלה מעל אדמתו׃"
    },
    {
      "uid": "Amos_112",
      "chapter_number": 7,
      "verse_number": 12,
      "start_char": 7421,
      "end_char": 7488,
      "length": 68,
      "text": "ויאמר אמציה אל־עמוס חזה לך ברח־לך אל־ארץ יהודה ואכל־שם לחם ושם תנבא׃"
    },
    {
      "uid": "Amos_113",
      "chapter_number": 7,
      "verse_number": 13,
      "start_char": 7489,
      "end_char": 7546,
      "length": 58,
      "text": "ובית־אל לא־תוסיף עוד להנבא כי מקדש־מלך הוא ובית ממלכה הוא׃"
    },
    {
      "uid": "Amos_114",
      "chapter_number": 7,
      "verse_number": 14,
      "start_char": 7547,
      "end_char": 7626,
      "length": 80,
      "text": "ויען עמוס ויאמר אל־אמציה לא־נביא אנכי ולא בן־נביא אנכי כי־בוקר אנכי ובולס שקמים׃"
    },
    {
      "uid": "Amos_115",
      "chapter_number": 7,
      "verse_number": 15,
      "start_char": 7627,
      "end_char": 7685,
      "length": 59,
      "text": "ויקחני יהוה מאחרי הצאן ויאמר אלי יהוה לך הנבא אל־עמי ישראל׃"
    },
    {
      "uid": "Amos_116",
      "chapter_number": 7,
      "verse_number": 16,
      "start_char": 7686,
      "end_char": 7749,
      "length": 64,
      "text": "ועתה שמע דבר־יהוה אתה אמר לא תנבא על־ישראל ולא תטיף על־בית ישחק׃"
    },
    {
      "uid": "Amos_117",
      "chapter_number": 7,
      "verse_number": 17,
      "start_char": 7750,
      "end_char": 7869,
      "length": 120,
      "text": "לכן כה־אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על־אדמה טמאה תמות וישראל גלה יגלה מעל אדמתו׃"
    },
    {
      "uid": "Amos_118",
      "chapter_number": 8,
      "verse_number": 1,
      "start_char": 7870,
      "end_char": 7902,
      "length": 33,
      "text": "כה הראני אדני יהוה והנה כלוב קיץ׃"
    },
    {
      "uid": "Amos_119",
      "chapter_number": 8,
      "verse_number": 2,
      "start_char": 7903,
      "end_char": 7994,
      "length": 92,
      "text": "ויאמר מה־אתה ראה עמוס ואמר כלוב קיץ ויאמר יהוה אלי בא הקץ אל־עמי ישראל לא־אוסיף עוד עבור לו׃"
    },
    {
      "uid": "Amos_120",
      "chapter_number": 8,
      "verse_number": 3,
      "start_char": 7995,
      "end_char": 8063,
      "length": 69,
      "text": "והילילו שירות היכל ביום ההוא נאם אדני יהוה רב הפגר בכל־מקום השליך הס׃"
    },
    {
      "uid": "Amos_121",
      "chapter_number": 8,
      "verse_number": 4,
      "start_char": 8064,
      "end_char": 8110,
      "length": 47,
      "text": "שמעו־זאת השאפים אביון ולשבית (ענוי) [עניי־]ארץ׃"
    },
    {
      "uid": "Amos_122",
      "chapter_number": 8,
      "verse_number": 5,
      "start_char": 8111,
      "end_char": 8198,
      "length": 88,
      "text": "לאמר מתי יעבר החדש ונשבירה שבר והשבת ונפתחה־בר להקטין איפה ולהגדיל שקל ולעות מאזני מרמה׃"
    },
    {
      "uid": "Amos_123",
      "chapter_number": 8,
      "verse_number": 6,
      "start_char": 8199,
      "end_char": 8247,
      "length": 49,
      "text": "לקנות בכסף דלים ואביון בעבור נעלים ומפל בר נשביר׃"
    },
    {
      "uid": "Amos_124",
      "chapter_number": 8,
      "verse_number": 7,
      "start_char": 8248,
      "end_char": 8291,
      "length": 44,
      "text": "נשבע יהוה בגאון יעקב אם־אשכח לנצח כל־מעשיהם׃"
    },
    {
      "uid": "Amos_125",
      "chapter_number": 8,
      "verse_number": 8,
      "start_char": 8292,
      "end_char": 8378,
      "length": 87,
      "text": "העל זאת לא־תרגז הארץ ואבל כל־יושב בה ועלתה כאר כלה ונגרשה (ונשקה) [ונשקעה] כיאור מצרים׃"
    },
    {
      "uid": "Amos_126",
      "chapter_number": 8,
      "verse_number": 9,
      "start_char": 8379,
      "end_char": 8449,
      "length": 71,
      "text": "והיה׀ ביום ההוא נאם אדני יהוה והבאתי השמש בצהרים והחשכתי לארץ ביום אור׃"
    },
    {
      "uid": "Amos_127",
      "chapter_number": 8,
      "verse_number": 10,
      "start_char": 8450,
      "end_char": 8556,
      "length": 107,
      "text": "והפכתי חגיכם לאבל וכל־שיריכם לקינה והעליתי על־כל־מתנים שק ועל־כל־ראש קרחה ושמתיה כאבל יחיד ואחריתה כיום מר׃"
    },
    {
      "uid": "Amos_128",
      "chapter_number": 8,
      "verse_number": 11,
      "start_char": 8557,
      "end_char": 8651,
      "length": 95,
      "text": "הנה׀ ימים באים נאם אדני יהוה והשלחתי רעב בארץ לא־רעב ללחם ולא־צמא למים כי אם־לשמע את דברי יהוה׃"
    },
    {
      "uid": "Amos_129",
      "chapter_number": 8,
      "verse_number": 12,
      "start_char": 8652,
      "end_char": 8716,
      "length": 65,
      "text": "ונעו מים עד־ים ומצפון ועד־מזרח ישוטטו לבקש את־דבר־יהוה ולא ימצאו׃"
    },
    {
      "uid": "Amos_130",
      "chapter_number": 8,
      "verse_number": 13,
      "start_char": 8717,
      "end_char": 8761,
      "length": 45,
      "text": "ביום ההוא תתעלפנה הבתולת היפות והבחורים בצמא׃"
    },
    {
      "uid": "Amos_131",
      "chapter_number": 8,
      "verse_number": 14,
      "start_char": 8762,
      "end_char": 8835,
      "length": 74,
      "text": "הנשבעים באשמת שמרון ואמרו חי אלהיך דן וחי דרך באר־שבע ונפלו ולא־יקומו עוד׃"
    },
    {
      "uid": "Amos_132",
      "chapter_number": 9,
      "verse_number": 1,
      "start_char": 8836,
      "end_char": 8957,
      "length": 122,
      "text": "ראיתי את־אדני נצב על־המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא־ינוס להם נס ולא־ימלט להם פליט׃"
    },
    {
      "uid": "Amos_133",
      "chapter_number": 9,
      "verse_number": 2,
      "start_char": 8958,
      "end_char": 9011,
      "length": 54,
      "text": "אם־יחתרו בשאול משם ידי תקחם ואם־יעלו השמים משם אורידם׃"
    },
    {
      "uid": "Amos_134",
      "chapter_number": 9,
      "verse_number": 3,
      "start_char": 9012,
      "end_char": 9102,
      "length": 91,
      "text": "ואם־יחבאו בראש הכרמל משם אחפש ולקחתים ואם־יסתרו מנגד עיני בקרקע הים משם אצוה את־הנחש ונשכם׃"
    },
    {
      "uid": "Amos_135",
      "chapter_number": 9,
      "verse_number": 4,
      "start_char": 9103,
      "end_char": 9184,
      "length": 82,
      "text": "ואם־ילכו בשבי לפני איביהם משם אצוה את־החרב והרגתם ושמתי עיני עליהם לרעה ולא לטובה׃"
    },
    {
      "uid": "Amos_136",
      "chapter_number": 9,
      "verse_number": 5,
      "start_char": 9185,
      "end_char": 9269,
      "length": 85,
      "text": "ואדני יהוה הצבאות הנוגע בארץ ותמוג ואבלו כל־יושבי בה ועלתה כיאר כלה ושקעה כיאר מצרים׃"
    },
    {
      "uid": "Amos_137",
      "chapter_number": 9,
      "verse_number": 6,
      "start_char": 9270,
      "end_char": 9348,
      "length": 79,
      "text": "הבונה בשמים מעלותו ואגדתו על־ארץ יסדה הקרא למי־הים וישפכם על־פני הארץ יהוה שמו׃"
    },
    {
      "uid": "Amos_138",
      "chapter_number": 9,
      "verse_number": 7,
      "start_char": 9349,
      "end_char": 9448,
      "length": 100,
      "text": "הלוא כבני כשיים אתם לי בני ישראל נאם־יהוה הלוא את־ישראל העליתי מארץ מצרים ופלשתיים מכפתור וארם מקיר׃"
    },
    {
      "uid": "Amos_139",
      "chapter_number": 9,
      "verse_number": 8,
      "start_char": 9449,
      "end_char": 9550,
      "length": 102,
      "text": "הנה עיני׀ אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את־בית יעקב נאם־יהוה׃"
    },
    {
      "uid": "Amos_140",
      "chapter_number": 9,
      "verse_number": 9,
      "start_char": 9551,
      "end_char": 9632,
      "length": 82,
      "text": "כי־הנה אנכי מצוה והנעותי בכל־הגוים את־בית ישראל כאשר ינוע בכברה ולא־יפול צרור ארץ׃"
    },
    {
      "uid": "Amos_141",
      "chapter_number": 9,
      "verse_number": 10,
      "start_char": 9633,
      "end_char": 9689,
      "length": 57,
      "text": "בחרב ימותו כל חטאי עמי האמרים לא־תגיש ותקדים בעדינו הרעה׃"
    },
    {
      "uid": "Amos_142",
      "chapter_number": 9,
      "verse_number": 11,
      "start_char": 9690,
      "end_char": 9770,
      "length": 81,
      "text": "ביום ההוא אקים את־סכת דויד הנפלת וגדרתי את־פרציהן והרסתיו אקים ובניתיה כימי עולם׃"
    },
    {
      "uid": "Amos_143",
      "chapter_number": 9,
      "verse_number": 12,
      "start_char": 9771,
      "end_char": 9841,
      "length": 71,
      "text": "למען יירשו את־שארית אדום וכל־הגוים אשר־נקרא שמי עליהם נאם־יהוה עשה זאת׃"
    },
    {
      "uid": "Amos_144",
      "chapter_number": 9,
      "verse_number": 13,
      "start_char": 9842,
      "end_char": 9938,
      "length": 97,
      "text": "הנה ימים באים נאם־יהוה ונגש חורש בקצר ודרך ענבים במשך הזרע והטיפו ההרים עסיס וכל־הגבעות תתמוגגנה׃"
    },
    {
      "uid": "Amos_145",
      "chapter_number": 9,
      "verse_number": 14,
      "start_char": 9939,
      "end_char": 10034,
      "length": 96,
      "text": "ושבתי את־שבות עמי ישראל ובנו ערים נשמות וישבו ונטעו כרמים ושתו את־יינם ועשו גנות ואכלו את־פריהם׃"
    },
    {
      "uid": "Amos_146",
      "chapter_number": 9,
      "verse_number": 15,
      "start_char": 10035,
      "end_char": 10103,
      "length": 69,
      "text": "ונטעתים על־אדמתם ולא ינתשו עוד מעל אדמתם אשר נתתי להם אמר יהוה אלהיך׃"
    }
  ]
}